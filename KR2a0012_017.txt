# -*- mode: mandoku-view -*-
#+TITLE: 三國志
#+DATE: 2018-03-31 09:03:10.794412
#+PROPERTY: ID KR2a0012
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 卷十七
<pb:KR2a0012_WYG_017-1a>¶
欽定四庫全書¶
　魏志卷十七¶
晉著作郎巴西中正安漢陳　壽撰¶
¶
¶
宋太中大夫國子博士聞喜裴松之注¶
¶
¶
張遼　樂進　于禁　張郃　徐晃¶
¶
張遼字文遠鴈門馬邑人也本聶壹之後以避怨變姓¶
少為郡吏漢末并州刺史丁原以遼武力過人召為從¶
事使將兵詣京都何進遣詣河北募兵得千餘人還進¶
敗以兵屬董卓卓敗以兵屬吕布遷騎都尉布為李傕¶
<pb:KR2a0012_WYG_017-1b>¶
所敗從布東奔徐州領魯相時年二十八太祖破吕布¶
於下邳遼將其衆降拜中郎將賜爵關内侯數有戰功¶
遷禆將軍袁紹破别遣遼定魯國諸縣與夏侯淵圍昌¶
豨於東海數月糧盡議引軍還遼謂淵曰數日已來每¶
行諸圍豨輒屬目視遼又其射矢更稀此必豨計猶豫¶
故不力戰遼欲挑與語儻可誘也乃使謂豨曰公有命¶
使遼傳之豨果下與遼語遼為說太祖神武方以徳懐¶
<pb:KR2a0012_WYG_017-2a>¶
四方先附者受大賞豨乃許降遼遂單身上三公山入¶
豨家拜妻子豨歡喜隨詣太祖太祖遣豨還責遼曰此¶
非大將法也遼謝曰以明公威信著於四海遼奉聖㫖¶
豨必不敢害故也從討袁譚袁尚於黎陽有功行中堅¶
將軍從攻尚於鄴尚堅守不下太祖還許使遼與樂進¶
抜隂安徙其民河南復從攻鄴鄴破遼别狥趙國常山¶
招降緣山諸賊及黑山孫輕等從攻袁譚譚破别將狥¶
海濱破遼東賊柳毅等還鄴太祖自出迎遼引共載以¶
遼為盪寇將軍復别擊荆州定江夏諸縣還屯臨潁封¶
<pb:KR2a0012_WYG_017-2b>¶
都亭侯從征袁尚於柳城卒與虜遇遼勸太祖戰氣甚¶
奮太祖壯之自以所持麾授遼遂擊大破之斬單于蹋¶
頓(傅子曰太祖將征柳城遼諫曰夫許天下之㑹也今天子在許公遠北征若劉表遣劉備襲許據之以號)¶
(令四方公之勢去矣太祖䇿表必不能任備遂行也)時荆州未定復遣遼屯長社¶
臨發軍中有謀反者夜驚亂起火一軍盡擾遼謂左右¶
曰勿動是不一營盡反必有造變者欲以動亂人耳乃¶
令軍中其不反者安坐遼將親兵數十人中陣而立有¶
<pb:KR2a0012_WYG_017-3a>¶
頃定即得首謀者殺之陳蘭梅成以氐六縣叛太祖遣¶
于禁臧霸等討成遼督張郃朱盖等討蘭成偽降禁禁¶
還成遂將其衆就蘭轉入灊山灊中有天柱山髙峻二¶
十餘里道險狹歩徑裁通蘭等壁其上遼欲進諸將曰¶
兵少道險難用深入遼曰此所謂一與一勇者得前耳¶
遂進到山下安營攻之斬蘭成首盡虜其衆太祖論諸¶
將功曰登天山履峻險以取蘭成盪寇功也增邑假節¶
太祖既征孫權還使遼與樂進李典等將七千餘人屯¶
合肥太祖征張魯敎與䕶軍薛悌署函邊曰賊至乃發¶
<pb:KR2a0012_WYG_017-3b>¶
俄而權率十萬衆圍合肥乃共發敎敎曰若孫權至者¶
張李將軍出戰樂將軍守䕶軍勿得與戰諸將皆疑遼¶
曰公遠征在外比救至彼破我必矣是以敎指及其未¶
合逆擊之折其盛勢以安衆心然後可守也成敗之機¶
在此一戰諸君何疑李典亦與遼同於是遼夜募敢從¶
之士得八百人椎牛饗將士明日大戰平旦遼被甲持¶
㦸先登䧟陣殺數十人斬二將大呼自名衝壘入至權¶
<pb:KR2a0012_WYG_017-4a>¶
麾下權大驚衆不知所為走登髙冡以長㦸自守遼叱¶
權下戰權不敢動望見遼所將衆少乃聚圍遼數重遼¶
左右麾圍直前急擊圍開遼將麾下數十人得出餘衆¶
號呼曰將軍棄我乎遼復還突圍抜出餘衆權人馬皆¶
披靡無敢當者自旦戰至日中呉人奪氣還修守備衆¶
心乃安諸將咸服權守合肥十餘日城不可抜乃引退¶
遼率諸軍追擊幾復獲權太祖大壯遼拜征東將軍(孫盛)¶
(曰夫兵固詭道竒正相資若乃命將出征推轂委權或頼率然之形或慿犄角之勢羣帥不和則棄師之道也)¶
(至於合肥之守縣弱無援專任勇者則好戰生患專任怯者則懼心難保且彼衆我寡必懐貪墮以致命之兵)¶
<pb:KR2a0012_WYG_017-4b>¶
(擊貪墮之卒其勢必勝勝而後守守則必固是以魏武推選方員參以同異為之密敎節宣其用事至而應若)¶
(合符契妙矣夫)建安二十一年太祖復征孫權到合肥循行遼¶
戰處歎息者良久乃增遼兵多留諸軍徙屯居巢關羽¶
圍曹仁於樊㑹權稱藩召遼及諸軍悉還救仁遼未至¶
徐晃已破關羽仁圍觧遼與太祖㑹摩陂遼軍至太祖¶
乘輦出勞之還屯陳郡文帝即王位轉前將軍(魏書曰王賜遼)¶
(帛千匹穀萬斛)分封兄汎及一子列侯孫權復叛遣遼還屯合¶
<pb:KR2a0012_WYG_017-5a>¶
肥進遼爵都鄉侯給遼母輿車及兵馬送遼家詣屯敕¶
遼母至導從出迎所督諸軍將吏皆羅拜道側觀者榮¶
之文帝踐阼封晉陽侯增邑千户并前二千六百户黃¶
初二年遼朝洛陽宫文帝引遼㑹建始殿親問破呉意¶
狀帝歎息顧左右曰此亦古之召虎也為起第舍又特¶
為遼母作殿以遼所從破呉軍應募歩卒皆為虎賁孫¶
權復稱藩遼還屯雍丘得疾帝遣侍中劉曄將太醫視¶
疾虎賁問消息道路相屬疾未瘳帝迎遼就行在所車¶
駕親臨執其手賜以御衣太官日送御食疾小差還屯¶
<pb:KR2a0012_WYG_017-5b>¶
孫權復叛帝遣遼乘舟與曹休至海陵臨江權甚憚焉¶
勅諸將張遼雖病不可當也愼之是嵗遼與諸將破權¶
將吕範遼病遂篤薨於江都帝為流涕諡曰剛侯子虎¶
嗣六年帝追念遼典在合肥之功詔曰合肥之役遼典¶
以歩卒八百破賊十萬自古用兵未之有也使賊至今¶
奪氣可謂國之爪牙矣其分遼典邑各百户賜一子爵¶
關内侯虎為偏將軍薨子統嗣¶
<pb:KR2a0012_WYG_017-6a>¶
樂進字文謙陽平衛國人也容貎短小以膽烈從太祖¶
為帳下吏遣還本郡募兵得千餘人還為軍假司馬䧟¶
陣都尉從擊吕布於濮陽張超於雍丘橋𬎼於苦皆先¶
登有功封廣昌亭侯從征張繡於安衆圍吕布於下邳¶
破别將擊晆固於射犬攻劉備於沛皆破之拜討寇校¶
尉渡河攻獲嘉還從擊袁紹於官渡力戰斬紹將淳于¶
瓊從擊譚尚於黎陽斬其大將嚴敬行游擊將軍别擊¶
黃巾破之定樂安郡從圍鄴鄴定從擊袁譚於南皮先¶
登入譚東門譚敗别攻雍奴破之建安十一年太祖表¶
<pb:KR2a0012_WYG_017-6b>¶
漢帝稱進及于禁張遼曰武力既弘計略周備質忠性¶
一守執節義每臨戰功常為督率奮彊突固無堅不䧟¶
自援枹鼓手不知倦又遣别征統御師旅撫衆則和奉¶
令無犯當敵制決靡有遺失論功紀用宜各顯寵於是¶
禁為虎威進折衝遼盪寇將軍進别征髙幹從北道入¶
上黨回出其後幹等還守壺關連戰斬首幹堅守未下¶
㑹太祖自征之乃抜太祖征管承軍淳于遣進李典擊¶
<pb:KR2a0012_WYG_017-7a>¶
之承破走逃入海島海濵平荆州未服遣屯陽翟後從¶
平荆州留屯襄陽擊關羽蘇非等皆走之南郡諸縣山¶
谷蠻夷詣進降又討劉備臨沮長杜普旌陽長梁太皆¶
大破之後從征孫權假進節太祖還留進與張遼李典¶
屯合肥增邑五百并前凡千二百户以進數有功分五¶
百户封一子列侯進遷右將軍建安二十三年薨諡曰¶
威侯子綝嗣綝果毅有父風官至揚州刺史諸葛誕反¶
掩襲殺綝詔悼惜之追贈衛尉諡曰愍侯子肇嗣¶
于禁字文則泰山鉅平人也黃巾起鮑信招合徒衆禁¶
<pb:KR2a0012_WYG_017-7b>¶
附從焉及太祖領兖州禁與其黨俱詣為都伯屬將軍¶
王朗朗異之薦禁才任大將軍太祖召見與語拜軍司¶
馬使將兵詣徐州攻廣威抜之拜䧟陣都尉從討吕布¶
於濮陽别破布二營於城南又别將破髙雅於須昌從¶
攻壽張定陶狐離圍張超於雍丘皆抜之從征黃巾劉¶
辟黄邵等屯版梁邵等夜襲太祖營禁帥麾下擊破之¶
斬辟邵等盡降其衆遷平虜校尉從圍橋㽔於苦斬㽔¶
<pb:KR2a0012_WYG_017-8a>¶
等四將從至宛降張繡繡復叛太祖與戰不利軍敗還¶
舞隂是時軍亂各間行求太祖禁獨勒所將數百人且¶
戰且引雖有死傷不相離虜追稍緩禁徐整行隊鳴皷¶
而還未至太祖所道見十餘人被創祼走禁問其故曰¶
為青州兵所劫初黃巾降號青州兵太祖寛之故敢因¶
緣為略禁怒令其衆曰青州兵同屬曹公而還為賊乎¶
乃討之數之以罪青州兵遽走詣太祖自訴禁既至先¶
立營壘不時謁太祖或謂禁青州兵已訴君矣宜促詣¶
公辨之禁曰今賊在後追至無時不先為備何以待敵¶
<pb:KR2a0012_WYG_017-8b>¶
且公聰明譖訴何緣徐鑿塹安營訖乃入謁具陳其狀¶
太祖悦謂禁曰淯水之難吾其急也將軍在亂能整討¶
暴堅壘有不可動之節雖古名將何以加之於是録禁¶
前後功封益壽亭侯復從攻張繡於穰禽吕布於下邳¶
别與史渙曹仁攻眭固於射犬破斬之太祖初征袁紹¶
紹兵盛禁願為先登太祖壯之乃選歩騎二千人使禁¶
將守延津以拒紹太祖引軍還官渡劉備以徐州叛太¶
<pb:KR2a0012_WYG_017-9a>¶
祖東征之紹攻禁禁堅守紹不能抜復與樂進等將歩¶
騎五千擊紹别營從延津西南緣河至汲獲嘉二縣焚¶
燒保聚三十餘屯斬首獲生各數千降紹將何茂王摩¶
等二十餘人太祖復使禁别將屯原武擊紹别營於杜¶
氏津破之遷禆將軍後從還官渡太祖與紹連營起土¶
山相對紹射營中士卒多死傷軍中懼禁督守土山力¶
戰氣益奮紹破遷偏將軍冀州平昌豨復叛遣禁征之¶
禁急進攻豨豨與禁有舊詣禁降諸將皆以為豨已降¶
當送詣太祖禁曰諸君不知公常令乎圍而後降者不¶
<pb:KR2a0012_WYG_017-9b>¶
赦夫奉法行令事上之節也豨雖舊友禁可失節乎自¶
臨與豨訣隕涕而斬之是時太祖軍淳于聞而歎曰豨¶
降不詣吾而歸禁豈非命邪益重禁(臣松之以為圍而後降法雖不赦囚)¶
(而送之未為違命禁曾不為舊交希冀萬一而肆其好殺之心以戾衆人之議所以卒為降虜死加惡諡宜哉)¶
東海平拜禁虎威將軍後與臧霸等攻梅成張遼張郃¶
等討陳蘭禁到成舉衆三千餘人降既降復叛其衆奔¶
蘭遼等與蘭相持軍食少禁運糧前後相屬遼遂斬蘭¶
<pb:KR2a0012_WYG_017-10a>¶
成增邑二百户并前千二百户是時禁與張遼樂進張¶
郃徐晃俱為名將太祖每征伐咸遞行為軍鋒還為後¶
拒而禁持軍嚴整得賊財物無所私入由是賞賜特重¶
然以法御下不甚得士衆心太祖常恨朱靈欲奪其營¶
以禁有威重遣禁將數十騎齎令書徑詣靈營奪其軍¶
靈及其部衆莫敢動乃以靈為禁部下督衆皆震服其¶
見憚如此遷左將軍假節鉞分邑五百户封一子列侯¶
建安二十四年太祖在長安使曹仁討關羽於樊又遣¶
禁助仁秋大霖雨漢水溢平地水數丈禁等七軍皆没¶
<pb:KR2a0012_WYG_017-10b>¶
禁與諸將登髙望水無所回避羽乘大船就攻禁等禁¶
遂降惟龎悳不屈節而死太祖聞之哀歎者久之曰吾¶
知禁三十年何意臨危處難反不及龎悳邪㑹孫權禽¶
羽獲其衆禁復在呉文帝踐阼權稱藩遣禁還帝引見¶
禁鬚髪皓白形容憔顇泣涕頓首帝慰喻以荀林父孟¶
明視故事(魏書載制曰昔荀林父敗績於邲孟明喪師於殽秦晉不替使復其位其後晉獲狄土秦)¶
(霸西戎區區小國猶尚若斯而况萬乘乎樊城之敗水災暴至非戰之咎其復禁等官)拜為安遠¶
<pb:KR2a0012_WYG_017-11a>¶
將軍欲遣使呉先令北詣鄴謁髙陵帝使豫於陵屋畫¶
關羽戰克龎悳憤怒禁降服之狀禁見慙恚發病薨子¶
圭嗣封益壽亭侯諡曰厲侯¶
張郃字儁乂河間鄚人也漢末應募討黃巾為軍司馬¶
屬韓馥馥敗以兵歸袁紹紹以郃為校尉使拒公孫瓚¶
瓚破郃功多遷寜國中郎將太祖與袁紹相拒於官渡¶
(漢晉春秋曰郃説紹曰公雖連勝然勿與曹公戰也密遣輕騎鈔絶其南則兵自敗矣紹不從之)紹遣¶
將淳于瓊等督運屯烏巢太祖自將急擊之郃說紹曰¶
曹公兵精往必破瓊等瓊等破則將軍事去矣宜急引¶
<pb:KR2a0012_WYG_017-11b>¶
兵救之郭圖曰郃計非也不如攻其本營勢必還此為¶
不救而自觧也郃曰曹公營固攻之必不抜若瓊等見¶
禽吾屬盡為虜矣紹但遣輕騎救瓊而以重兵攻太祖¶
營不能下太祖果破瓊等紹軍潰圖慙又更譖郃曰郃¶
快軍敗出言不遜郃懼乃歸太祖(臣松之案武紀及袁紹傳並云袁紹使張)¶
(郃髙覧攻太祖營郃等聞淳于瓊破遂來降紹衆於是大潰是則緣郃等降而後紹軍壊也至如此傳為紹軍)¶
(先潰懼郭圖之譖來歸太祖為參錯不同矣)太祖得郃甚喜謂曰昔子胥不¶
<pb:KR2a0012_WYG_017-12a>¶
早窹自使身危豈若微子去殷韓信歸漢邪拜郃偏將¶
軍封都亭侯授以衆從攻鄴抜之又從擊袁譚於渤海¶
别將軍圍雍奴大破之後討柳城與張遼俱為軍鋒以¶
功遷平狄將軍别征東萊討管承又與張遼討陳蘭梅¶
成等破之從破馬超韓遂於渭南圍安定降楊秋與夏¶
侯淵討鄜賊梁興及武都氐又破馬超平宋建太祖征¶
張魯先遣郃督諸軍討興和氐王竇茂太祖從㪚關入¶
漢中又先遣郃督歩卒五千於前通路至陽平魯降太¶
祖還留郃與夏侯淵等守漢中拒劉備郃别督諸軍降¶
<pb:KR2a0012_WYG_017-12b>¶
巴東巴西二郡徙其民於漢中進軍宕渠為備將張飛¶
所拒引還南鄭拜盪寇將軍劉備屯陽平郃屯廣石備¶
以精兵萬餘分為十部夜急攻郃郃率親兵搏戰備不¶
能克其後備於走馬谷燒都圍淵救火從他道與備相¶
遇交戰短兵接刄淵遂没郃還陽平(魏畧曰淵雖為都督劉備憚郃而易)¶
(淵及殺淵備曰當得其魁用此何為邪)當是時新失元帥恐為備所乘三¶
軍皆失色淵司馬郭淮乃令衆曰張將軍國家名將劉¶
<pb:KR2a0012_WYG_017-13a>¶
備所憚今日事急非張將軍不能安也遂推郃為軍主¶
郃出勒兵安陣諸將皆受郃節度衆心乃定太祖在長¶
安遣使假郃節太祖遂自至漢中劉備保髙山不敢戰¶
太祖乃引出漢中諸軍郃還屯陳倉文帝即王位以郃¶
為左將軍進爵都鄉侯及踐阼進封鄭侯詔郃與曹眞¶
討安定盧水胡及東羌召郃與眞並朝許宫遣南與夏¶
侯尚擊江陵郃别督諸軍渡江取州上屯塢明帝即位¶
遣南屯荆州與司馬宣王擊孫權别將劉阿等追至祁¶
口交戰破之諸葛亮出祁山加郃位特進遣督諸軍拒¶
<pb:KR2a0012_WYG_017-13b>¶
亮將馬謖於街亭謖依阻南山不下據城郃絶其汲道¶
擊大破之南安天水安定郡反應亮郃皆破平之詔曰¶
賊亮以巴蜀之衆當虓虎之師將軍被堅執銳所向克¶
定朕甚嘉之益邑千户并前四千三百户司馬宣王治¶
水軍於荆州欲順沔入江伐呉詔郃督關中諸軍往受¶
節度至荆州㑹冬水淺大舩不得行乃還屯方城諸葛¶
亮復出急攻陳倉帝驛馬召郃到京都帝自幸河南城¶
<pb:KR2a0012_WYG_017-14a>¶
置酒送郃遣南北軍士三萬及分遣武衛虎賁使衛郃¶
因問郃曰遲將軍到亮得無已得陳倉乎郃知亮縣軍¶
無榖不能久攻對曰比臣未到亮已走矣屈指計亮糧¶
不至十日郃晨夜進至南鄭亮退詔郃還京都拜征西¶
車騎將軍郃識變數善處營陣料戰勢地形無不如計¶
自諸葛亮皆憚之郃雖武將而愛樂儒士嘗薦同郷卑¶
湛經明行修詔曰昔祭遵為將奏置五經大夫居軍中¶
與諸生雅歌投壺今將軍外勒戎旅内存國朝朕嘉將¶
軍之意今擢湛為博士諸葛亮復出祁山詔郃督諸將¶
<pb:KR2a0012_WYG_017-14b>¶
西至略陽亮還保祁山郃追至木門與亮軍交戰飛矢¶
中郃右膝薨(魏畧曰亮軍退司馬宣王使郃追之郃曰軍法圍城必開出路歸軍勿追宣王不聽)¶
(郃不得已遂進蜀軍乘髙布伏弓弩亂發矢中郃髀)諡曰壯侯子雄嗣郃前後征¶
伐有功明帝分郃户封郃四子列侯賜小子爵關内侯¶
徐晃字公明河東楊人也為郡吏從車騎將軍楊奉討¶
賊有功拜騎都尉李傕郭汜之亂長安也晃說奉令與¶
天子還洛陽奉從其計天子渡河至安邑封晃都亭侯¶
<pb:KR2a0012_WYG_017-15a>¶
及至洛陽韓暹董承日争鬭晃説奉令歸太祖奉欲從¶
之後悔太祖討奉於梁晃遂歸太祖太祖授晃兵使擊¶
卷(卷音墟權反)原武賊破之拜禆將軍從征吕布别降布將¶
趙庶李鄒等與史渙斬眭固於河内從破劉備又從破¶
顔良抜白馬進至延津破文醜拜偏將軍與曹洪擊㶏¶
彊賊祝臂破之又與史渙擊袁紹運車於故市功最多¶
封都亭侯太祖既圍鄴破邯鄲易陽令韓範偽以城降¶
而拒守太祖遣晃攻之晃至飛矢城中為陳成敗範悔¶
晃輒降之既而言於太祖曰二袁未破諸城未下者傾¶
<pb:KR2a0012_WYG_017-15b>¶
耳而聽今日滅易陽明日皆以死守恐河北無定時也¶
願公降易陽以示諸城則莫不望風太祖善之别討毛¶
城設伏兵掩擊破三屯從破袁譚於南皮討平原叛賊¶
克之從征蹋頓拜撗野將軍從征荆州别屯樊討中廬¶
臨沮宜城賊又與滿寵討關羽於漢津與曹仁擊周瑜¶
於江陵十五年討太原反者圍太陵抜之斬賊帥商曜¶
韓遂馬超等反關右遣晃屯汾隂以撫河東賜牛酒令¶
<pb:KR2a0012_WYG_017-16a>¶
上先人墓太祖至潼關恐不得渡召問晃晃曰公盛兵¶
於此而賊不復别守蒲阪知其無謀也今假臣精兵(臣松)¶
(之云案晃于時未應稱臣傳寫者誤也)渡蒲阪津為軍先置以截其裏賊¶
可禽也太祖曰善使晃以歩騎四千人渡津作塹柵未¶
成賊梁興夜將歩騎五千餘人攻晃晃擊走之太祖軍¶
得渡遂破超等使晃與夏侯淵平隃麋汧諸氐與太祖¶
㑹安定太祖還鄴使晃與夏侯淵平鄜夏陽餘賊斬梁¶
興降三千餘户從征張魯别遣晃討攻櫝仇夷諸山氐¶
皆降之遷平寇將軍觧將軍張順圍擊賊陳福等三十¶
<pb:KR2a0012_WYG_017-16b>¶
餘屯皆破之太祖還鄴留晃與夏侯淵拒劉備於陽平¶
備遣陳式等十餘營絶馬鳴閣道晃别征破之賊自投¶
山谷多死者太祖聞甚喜假晃節令曰此閣道漢中之¶
險要咽喉也劉備欲斷絶外内以取漢中將軍一舉克¶
奪賊計善之善者也太祖遂自至陽平引出漢中諸軍¶
復遣晃助曹仁討關羽屯宛㑹漢水暴溢于禁等没羽¶
圍仁於樊又圍將軍吕常於襄陽晃所將多新卒以羽¶
<pb:KR2a0012_WYG_017-17a>¶
難與争鋒遂前至陽陵陂屯太祖復還遣將軍徐商吕¶
建等詣晃令曰須兵馬集至乃俱前賊屯偃城晃到詭¶
道作都塹示欲截其後賊燒屯走晃得偃城兩面連營¶
稍前去賊圍三丈所未攻太祖前後遣殷署朱蓋等凡¶
十二營詣晃賊圍頭有屯又别屯四冡晃揚聲當攻圍¶
頭屯而密攻四冡羽見四冡欲壊自將歩騎五千出戰¶
晃擊之退走遂追䧟與俱入圍破之或自投沔水死太¶
祖令曰賊圍塹鹿角十重將軍致戰全勝遂䧟賊圍多¶
斬首虜吾用兵三十餘年及所聞古之善用兵者未有¶
<pb:KR2a0012_WYG_017-17b>¶
長驅徑入敵圍者也且樊襄陽之在圍過於莒即墨將¶
軍之功踰孫武穰苴晃振旅還摩陂太祖迎晃七里置¶
酒大㑹太祖舉巵酒勸晃且勞之曰全樊襄陽將軍之¶
功也時諸軍皆集太祖案行諸營士卒咸離陣觀而晃¶
軍營整齊將士駐陣不動太祖歎曰徐將軍可謂有周¶
亞夫之風矣文帝即王位以晃為右將軍進封逯鄉侯¶
及踐阼進封楊侯與夏侯尚討劉備於上庸破之以晃¶
<pb:KR2a0012_WYG_017-18a>¶
鎭陽平徙封陽平侯明帝即位拒呉將諸葛瑾於襄陽¶
增邑二百并前三千一百户病篤遺令斂以時服性儉¶
約畏愼將軍常遠斥候先為不可勝然後戰追奔争利¶
士不暇食常歎曰古人患不遭明君今幸遇之當以功¶
自效何用私譽為終不廣交援太和元年薨諡曰壯侯¶
子蓋嗣蓋薨子霸嗣明帝分晃户封晃子孫二人列侯¶
初清河朱靈為袁紹將太祖之征陶謙紹使靈督三營¶
助太祖戰有功紹所遣諸將各罷歸靈曰靈觀人多矣¶
無若曹公者此乃眞明主也今已遇復何之遂留不去¶
<pb:KR2a0012_WYG_017-18b>¶
所將士卒慕之皆隨靈留靈後遂為好將名亞晃等至¶
後將軍封髙唐亭侯(九州春秋曰初清河季雍以鄃叛袁紹而降公孫瓚瓚遣兵衛之紹)¶
(遣靈攻之靈家在城中瓚將靈母弟置城上誘呼靈靈望城涕泣曰丈夫一出身與人豈復顧家邪遂力戰抜)¶
(之生禽雍而靈家皆死魏書曰靈字文博太祖既平冀州遣靈將新兵五千人騎千匹守許南太祖戒之曰冀)¶
(州新兵數乘寛緩暫見齊整意尚怏怏卿名先有威嚴善以道寛之不然即有變靈至陽翟中郎將程昻等果)¶
(反即斬昻以狀聞太祖手書曰兵中所以為危險者外對敵國内有姦謀不測之變昔鄧禹中分光武軍西行)¶
(而有宗歆馮愔之難後將二十四騎還洛陽禹豈以是減損哉來書懇惻多引咎過未必如所云也文帝即位)¶
<pb:KR2a0012_WYG_017-19a>¶
(封靈鄃侯増其户邑詔曰將軍佐命先帝典兵歴年威過方邵功踰綘灌圖籍所美何以加焉朕受天命帝有)¶
(海内元功之將社稷之臣皆朕所與同福共慶傳之無窮者也今封鄃侯富貴不歸故鄉如夜行衣繡若平常)¶
(所志願勿難言靈謝曰髙唐宿所願於是更封髙唐侯薨諡曰威侯子術嗣)¶
評曰太祖建兹武功而時之良將五子為先于禁最號¶
毅重然弗克其終張郃以巧變為稱樂進以驍果顯名¶
而鑒其行事未副所聞或注記有遺漏未如張遼徐晃¶
之備詳也¶
　魏志卷十七¶
<pb:KR2a0012_WYG_017-19b>¶
<pb:KR2a0012_WYG_017-20a>¶
　魏志卷十七考證¶
張遼遼督張郃朱蓋討蘭○朱宋本作牛¶
拜征東將軍注是以魏武推選方員○太平御覽作雜¶
　選武力¶
樂進遣進李典擊之○宋本遣進下多與字¶
于禁以荀林父孟明視故事注區區小國猶尚若斯○¶
　宋本作尚猶若斯¶
徐晃至後將軍封髙唐亭侯○(臣明楷)按注引魏書云¶
　文帝即位封靈鄃侯又云於是更封髙唐侯亭字宜¶
<pb:KR2a0012_WYG_017-20b>¶
　衍¶
　魏志卷十七考證¶

# -*- mode: mandoku-view -*-
#+TITLE: 三國志
#+DATE: 2018-03-31 09:03:10.392831
#+PROPERTY: ID KR2a0012
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 卷十八
<pb:KR2a0012_WYG_018-1a>¶
欽定四庫全書¶
　魏志卷十八¶
晉著作郎巴西中正安漢陳　壽撰¶
¶
¶
宋太中大夫國子博士聞喜裴松之注¶
¶
¶
李典　李通　臧霸(孫觀)　文聘　吕䖍¶
¶
¶
許褚　典韋　龐悳　龐淯(母娥親)¶
¶
¶
閻温　張㳟(㳟子就)¶
¶
李典字曼成山陽鉅野人也典從父乾有雄氣合賔客¶
數千家在乘氏初平中以衆隨太祖破黄巾於壽張又¶
<pb:KR2a0012_WYG_018-1b>¶
從擊袁術征徐州吕布之亂太祖遣乾還乘氏慰勞諸¶
縣布别駕薛蘭治中李封招乾欲俱叛乾不聼遂殺乾¶
太祖使乾子整將乾兵與諸將擊蘭封蘭封破從平兗¶
州諸縣有功稍遷青州刺史整卒典徙潁隂令為中郎¶
將將整軍(魏書曰典少好學不樂兵亊乃就師讀春秋左氏傳博觀羣書太祖善之故試以治民之)¶
(政)遷離狐太守時太祖與袁紹相拒官渡典率宗族及¶
部曲輸榖帛供軍紹破以典為禆將軍屯安民太祖擊¶
<pb:KR2a0012_WYG_018-2a>¶
譚尚於黎陽使典與程昱等以船運軍糧會尚遣魏郡¶
太守髙蕃將兵屯河上絶水道太祖勑典昱若船不得¶
過下從陸道典與諸將議曰蕃軍少甲而恃水有懈怠¶
之心擊之必克軍不内御茍利國家専之可也宜亟擊¶
之昱亦以為然遂北渡河攻蕃破之水道得通劉表使¶
劉備北侵至葉太祖遣典從夏侯惇拒之備一旦燒屯¶
去惇率諸軍追擊之典曰賊無故退疑必有伏南道窄¶
狹草木深不可追也惇不聼與于禁追之典留守惇等¶
果入賊伏裏戰不利典往救備望見救至乃散退從圍¶
<pb:KR2a0012_WYG_018-2b>¶
鄴鄴定與樂進圍髙幹於壺關擊管承於長廣皆破之¶
遷捕虜將軍封都亭侯典宗族部曲三千餘家居乘氏¶
自請願徙詣魏郡太祖笑曰卿欲慕耿純邪典謝曰典¶
駑怯功微而爵寵過厚誠宜舉宗陳力加以征伐未息¶
宜實郊遂之内以制四方非慕純也遂徙部曲宗族萬¶
三千餘口居鄴太祖嘉之遷破虜將軍與張遼樂進屯¶
合肥孫權率衆圍之遼欲奉敎出戰進典遼皆素不睦¶
<pb:KR2a0012_WYG_018-3a>¶
遼恐其不從典慨然曰此國家大事顧君計何如耳吾¶
可以私憾而忘公義乎乃率衆與遼破走權增邑百户¶
并前三百户典好學問貴儒雅不與諸將争功敬賢士¶
大夫恂恂若不及軍中稱其長者年三十六薨子禎嗣¶
文帝踐阼追念合肥之功增禎邑百户賜典一子爵闗¶
内侯邑百户諡典曰愍侯¶
李通字文達江夏平春人也(魏略曰通小字萬億)以俠聞於江汝¶
之間與其郡人陳恭共起兵於朗陵衆多歸之時有周¶
直者衆二千餘家與恭通外和内違通欲圖殺直而㳟¶
<pb:KR2a0012_WYG_018-3b>¶
難之通知㳟無斷乃獨定䇿與直克會酒酣殺直衆人¶
大擾通率恭誅其黨帥盡并其營後恭妻弟陳郃殺恭¶
而據其衆通攻破郃軍斬郃首以祭恭墓又生禽黄巾¶
大帥吳霸而降其屬遭嵗大饑通傾家振施與士分糟¶
糠皆争為用由是盜賊不敢犯建安初通舉衆詣太祖¶
于許拜通振威中郎將屯汝南西界太祖討張繡劉表¶
遣兵以助繡太祖軍不利通將兵夜詣太祖太祖得以¶
<pb:KR2a0012_WYG_018-4a>¶
復戰通為先登大破繡軍拜裨將軍封建功侯分汝南¶
二縣以通為陽安都尉通妻伯父犯法朗陵長趙儼收¶
治致之大辟是時殺生之柄決於牧守通妻子號泣以¶
請其命通曰方與曹公戮力義不以私廢公喜儼執憲¶
不阿與為親交太祖與袁紹相拒於官渡紹遣使拜通¶
征南將軍劉表亦隂招之通皆拒焉通親戚部曲流涕¶
曰今孤危獨守以失大援亡可立而待也不如亟從紹¶
通按劒以叱之曰曹公明哲必定天下紹雖彊盛而任¶
使無方終為之虜耳吾以死不貳即斬紹使送印綬詣¶
<pb:KR2a0012_WYG_018-4b>¶
太祖又擊羣賊瞿㳟江宫沈成等皆破殲其衆送其首¶
遂定淮汝之地改封都亭侯拜汝南太守時賊張赤等¶
五千餘家聚桃山通攻破之劉備與周瑜圍曹仁於江¶
陵别遣關羽絶北道通率衆擊之下馬拔鹿角入圍且¶
戰且前以迎仁軍勇冠諸將通道得病薨時年四十二¶
追增邑二百户并前四百户文帝踐阼諡曰剛侯詔曰¶
昔袁紹之難自許蔡以南人懐異心通秉義不顧使擕¶
<pb:KR2a0012_WYG_018-5a>¶
貳率服朕甚嘉之不幸早薨子基雖已襲爵未足酬其¶
庸勲基兄緒前屯樊城又有功世篤其勞以基為奉義¶
中郎將緒平虜中郎將以寵異焉(王隐晉書曰緒子秉字𤣥胄有雋才為時)¶
(人所貴官至秦州刺史秉嘗答司馬文王問因以為家誡曰昔侍坐於先帝時有三長吏俱見臨辭出上曰為)¶
(官長當清當慎當勤修此三者何患不治乎並受詔既出上顧謂吾等曰相誡勑正當爾不侍坐衆賢莫不贊)¶
(善上又問必不得已於斯三者何先或對曰清固為本次復問吾對曰清慎之道相須而成必不得已慎乃為)¶
(大夫清者不必慎慎者必自清亦由仁者必有勇勇者不必有仁是以易稱括嚢無咎藉用白茅皆慎之至也)¶
(上曰卿言得之耳可舉近世能慎者誰乎諸人各未知所對吾乃舉故太尉荀景倩尚書董仲連僕射王公仲)¶
(並可謂為慎上曰此諸人者温㳟朝夕執亊有恪亦各其慎也然天下之至慎其惟阮嗣宗乎每與之言言及)¶
<pb:KR2a0012_WYG_018-5b>¶
(𤣥逺而未曾評論時事臧否人物真可謂至慎矣吾每思此言亦足以為明誡凡人行事年少立身不可不慎)¶
(勿輕論人勿輕説事如此則悔吝何由而生患禍無從而至矣秉子重字茂曽少知名歴位吏部郎平陽太守)¶
(晉諸公贊曰重以清尚稱相國趙王倫以重望取為右司馬重以倫將為亂辭疾不就倫逼之不已重遂不復)¶
(自活至於困篤扶曳受拜數日卒贈散騎常侍重二弟尚字茂仲矩字茂約永嘉中並典郡矩至江州刺史重)¶
(子式字景則官至侍中)¶
臧霸字宣髙泰山華人也父戒為縣獄掾據法不聼太¶
守欲所私殺太守大怒令收戒詣府時送者百餘人霸¶
<pb:KR2a0012_WYG_018-6a>¶
年十八將客數十人徑於費西山中要奪之送者莫敢¶
動因與父俱亡命東海由是以勇壮聞黄巾起霸從陶¶
謙擊破之拜騎都尉遂收兵於徐州與孫觀吳敦尹禮¶
等並聚衆霸為帥屯於開陽太祖之討吕布也覇等將¶
兵助布既禽布霸自匿太祖募索得霸見而悦之使霸¶
招吳敦尹禮孫觀觀兄康等皆詣太祖太祖以霸為琅¶
邪相敦利城禮東莞觀北海康城陽太守割青徐二州¶
委之於霸太祖之在兗州以徐翕毛暉為將兗州亂翕¶
暉皆叛後兗州定翕暉亡命投霸太祖語劉備令語霸¶
<pb:KR2a0012_WYG_018-6b>¶
送二人首霸謂備曰霸所以能自立者以不為此也霸¶
受公生全之恩不敢違命然王霸之君可以義告願將¶
軍為之辭備以霸言白太祖太祖歎息謂霸曰此古人¶
之事而君能行之孤之願也乃皆以翕暉為郡守時太¶
祖方與袁紹相拒而霸數以精兵入青州故太祖得專¶
事紹不以東方為念太祖破袁譚於南皮覇等㑹賀霸¶
因求遣子弟及諸將父兄家屬詣鄴太祖曰諸君忠孝¶
<pb:KR2a0012_WYG_018-7a>¶
豈復在是昔蕭何遣子弟入侍而髙祖不拒耿純焚室¶
輿櫬以從而光武不逆吾將何以易之哉東州擾攘霸¶
等執義征暴清定海岱功莫大焉皆封列侯霸為都亭¶
侯加威虜將軍又與于禁討昌豨與夏侯淵討黄巾餘¶
賊徐和等有功遷徐州刺史沛國公武周為下邳令覇¶
敬異周身詣令舍部從事謥詷不法周得其罪便收考¶
竟霸益以善周從討孫權先登再入巢湖攻居巢破之¶
張遼之討陳蘭霸别遣至晥討吳將韓當使權不得救¶
蘭當遣兵逆霸霸與戰於逢龍當復遣兵邀霸於夾石¶
<pb:KR2a0012_WYG_018-7b>¶
與戰破之還屯舒權遣數萬人乘船屯舒口分兵救蘭¶
聞霸軍在舒遁還霸夜追之比明行百餘里邀賊前後¶
擊之賊窘急不得上船赴水者甚衆由是賊不得救蘭¶
遼遂破之覇從討孫權於濡須口與張遼為前鋒行遇¶
霖雨大軍先及水遂長賊船稍進將士皆不安遼欲去¶
霸止之曰公明於利鈍寧肯捐吾等邪明日果有令遼¶
至以語太祖太祖善之拜&KR0045;威將軍假節後權乞降太¶
<pb:KR2a0012_WYG_018-8a>¶
祖還留霸與夏侯惇等屯居巢文帝即王位遷鎭東將¶
軍進爵武安鄉侯都督青州諸軍事及踐阼進封開陽¶
侯徙封良成侯與曹休討吳賊破吕範於洞浦徴為執¶
金吾位特進每有軍事帝常咨訪焉(魏畧曰霸一名奴寇孫觀名嬰子吳)¶
(敦名黯奴尹禮名盧兒建安二十四年霸遣别軍在洛㑹太祖崩霸所部及青州兵以為天下將亂皆鳴鼓擅)¶
(去文帝即位以曹休都督青徐霸謂休曰國家未肯聼霸耳若假霸歩騎萬人必能横行江表休言之於帝帝)¶
(疑霸軍前擅去今意壮乃爾遂東廵因霸來朝而奪其兵)明帝即位増邑五百并前¶
三千五百户薨諡曰威侯子艾嗣(魏書曰艾少以才理稱為黄門郎歴位郡)¶
(守)艾官至青州刺史少府艾薨諡曰㳟侯子權嗣霸前¶
<pb:KR2a0012_WYG_018-8b>¶
後有功封子三人列侯賜一人爵闗内侯(覇一子舜字太伯晉散騎)¶
(常侍見武帝百官名此百官名不知誰所撰也皆有題目稱舜才頴條暢識贊時宜也)而孫觀亦¶
至青州刺史假節從太祖討孫權戰被創薨子毓嗣亦¶
至青州刺史(魏書曰孫觀字仲臺泰山人與臧霸俱起討黄巾拜騎都尉太祖破吕布使霸招觀)¶
(兄弟皆厚遇之與霸俱戰伐觀常為先登征定青徐羣賊功次於霸封吕都亭侯康亦以功封列侯與太祖會)¶
(南皮遣子弟入居鄴拜觀偏將軍遷青州刺史從征孫權於濡須口假節攻權為流矢所中傷左足力戰不顧)¶
(太祖勞之曰將軍被創深重而猛氣益奮不當為國愛身乎轉振威將軍創甚遂卒)¶
<pb:KR2a0012_WYG_018-9a>¶
文聘字仲業南陽宛人也為劉表大將使禦北方表死¶
其子琮立太祖征荆州琮舉州降呼聘欲與俱聘曰聘¶
不能全州當待罪而已太祖濟漢聘乃詣太祖太祖問¶
曰來何遲邪聘曰先日不能輔弼劉荆州以奉國家荆¶
州雖没常願據守漢川保全土境生不負於孤弱死無¶
愧於地下而計不得已以至於此實懐悲慙無顔早見¶
耳遂歔欷流涕太祖為之愴然曰仲業卿真忠臣也厚¶
禮待之授聘兵使與曹純追討劉備於長阪太祖先定¶
荆州江夏與呉接民心不安乃以聘為江夏太守使典¶
<pb:KR2a0012_WYG_018-9b>¶
北兵委以邉事賜爵關内侯(孫盛曰資父事君忠孝道一臧霸少有孝烈之稱文)¶
(聘著垂涕之誠是以魏武一面委之以二方之任豈直壯武見知於倉卒之間哉)與樂進討闗¶
羽於尋口有功進封延壽亭侯加討逆將軍又攻羽輜¶
重於漢津燒其舩於荆城文帝踐阼進爵長安鄉侯假¶
節與夏侯尚圍江陵使聘别屯沔口止石梵自當一隊¶
禦賊有功遷後將軍封新野侯孫權以五萬衆自圍聘¶
於石陽甚急聘堅守不動權住二十餘日乃解去聘追¶
<pb:KR2a0012_WYG_018-10a>¶
擊破之(魏畧曰孫權嘗自將數萬衆卒至時大雨城柵崩壊人民散在田野未及補治聘聞權到不知)¶
(所施乃思惟莫若潜黙可以疑之乃勑城中人使不得見又自臥舍中不起權果疑之語其部黨曰北方以此)¶
(人忠臣也故委之以此郡今我至而不動此不有密圖必當有外救遂不敢攻而去魏畧此語與本傳反)增¶
邑五百户并前千九百户聘在江夏數十年有威恩名¶
震敵國賊不敢侵分聘户邑封聘子岱為列侯又賜聘¶
從子厚爵闗内侯聘薨諡曰壯侯岱又先亡聘養子休¶
嗣卒子武嗣嘉平中譙郡桓禺為江夏太守清儉有威¶
惠名亞於聘¶
吕䖍字子恪任城人也太祖在兖州聞䖍有膽策以為¶
<pb:KR2a0012_WYG_018-10b>¶
從事將家兵守湖陸襄陵校尉杜松部民炅母等作亂¶
與昌豨通太祖以䖍代松䖍到招誘炅母渠率及同惡¶
數十人賜酒食簡壯士伏其側䖍察炅母等皆醉使伏¶
兵盡格殺之撫其餘衆羣賊乃平太祖以䖍領泰山太¶
守郡接山海世亂聞民人多藏竄袁紹所置中郎將郭¶
祖公孫犢等數十輩保山為寇百姓苦之䖍將家兵到¶
郡開恩信祖等黨屬皆降服諸山中亡匿者盡出安土¶
<pb:KR2a0012_WYG_018-11a>¶
業簡其彊者補戰士泰山由是遂有精兵冠名州郡濟¶
南黄巾徐和等所在劫長吏攻城邑䖍引兵與夏侯淵¶
會擊之前後數十戰斬首獲生數千人太祖使督青州¶
諸郡兵以討東萊羣賊李條等有功太祖令曰夫有其¶
志必成其事蓋烈士之所狥也卿在郡以來禽姦討暴¶
百姓獲安躬蹈矢石所征輒克昔寇恂立名於汝潁耿¶
弇建策於青兗古今一也舉茂才加騎都尉典郡如故¶
䖍在泰山十數年甚有威恵文帝即王位加裨將軍封¶
益壽亭侯遷徐州刺史加威虜將軍請琅邪王祥為别¶
<pb:KR2a0012_WYG_018-11b>¶
駕民事一以委之世多其能任賢(孫盛雜語曰祥字休徴性至孝後母苛虐)¶
(毎欲危害祥祥色養無怠盛寒之月後母曰吾思食生魚祥脱衣將剖冰求之有少堅冰解下有魚躍出因奉)¶
(以供時人以為孝感之所致也供養三十餘年母終乃仕以淳誠貞粹見重於時王隐晉書曰祥始出仕年過)¶
(五十矣稍遷至司隸校尉髙貴鄉公入學以祥為三老遷司空太尉司馬文王初為晉王司空荀顗要祥盡敬)¶
(祥不從語在二少帝紀晉武踐阼拜祥為太保封雎陵公泰始四年年八十九薨祥弟覽字𤣥通光禄大夫晉)¶
(諸公贊稱覽率素有至行覽子孫繁衍頗有賢才相繼奕世之盛古今少比焉)討利城叛賊斬¶
獲有功明帝即位徙封萬年亭侯増邑二百并前六百¶
<pb:KR2a0012_WYG_018-12a>¶
户䖍薨子翻嗣翻薨子桂嗣¶
許褚字仲康譙國譙人也長八尺餘腰大十圍容貎雄¶
毅勇力絶人漢末聚少年及宗族數千家共堅壁以禦¶
寇時汝南葛陂賊萬餘人攻褚壁褚衆少不敵力戰疲¶
極兵矢盡乃令壁中男女聚治石如杅斗者置四隅褚¶
飛石擲之所値皆摧碎賊不敢進糧乏偽與賊和以牛¶
與賊易食賊來取牛牛輒奔還褚乃出陳前一手逆曳¶
牛尾行百餘歩賊衆驚遂不敢取牛而走由是淮汝陳¶
梁間聞皆畏憚之太祖徇淮汝褚以衆歸太祖太祖見¶
<pb:KR2a0012_WYG_018-12b>¶
而壯之曰此吾樊噲也即日拜都尉引入宿衞諸從褚¶
俠客皆以為虎士從征張繡先登斬首萬計遷校尉從¶
討袁紹於官渡時常從士徐他等謀為逆以褚常侍左¶
右憚之不敢發伺褚休下日他等懐刀入褚至下舍心¶
動即還侍他等不知入帳見禇大驚愕他色變褚覺之¶
即擊殺他等太祖益親信之出入同行不離左右從圍¶
鄴力戰有功賜爵關内侯從討韓遂馬超於潼關太祖¶
<pb:KR2a0012_WYG_018-13a>¶
將北渡臨濟河先渡兵獨與褚及虎士百餘人留南岸¶
斷後超將歩騎萬餘人來奔太祖軍矢下如雨禇白太¶
祖賊來多今兵渡已盡宜去乃扶太祖上船賊戰急軍¶
争濟船船重欲没禇斬攀船者左手舉馬鞍蔽太祖船¶
工為流矢所中死褚右手並泝船僅乃得渡是日微褚¶
幾危其後太祖與遂超等單馬會語左右皆不得從唯¶
將褚超負其力隂欲前突太祖素聞褚勇疑從騎是褚¶
乃問太祖曰公有虎侯者安在太祖顧指褚褚瞋目盻¶
之超不敢動乃各罷後數日會戰大破超等褚身斬首¶
<pb:KR2a0012_WYG_018-13b>¶
級遷武衞中郎將武衛之號自此始也軍中以褚力如¶
虎而癡故號曰虎癡是以超問虎侯至今天下稱焉皆¶
謂其姓名也禇性謹慎奉法質重少言曹仁自荆州來¶
朝謁太祖未出入與褚相見於殿外仁呼褚入便坐語¶
褚曰王將出便還入殿仁意恨之或以責褚曰征南宗¶
室重臣降意呼君君何故辭褚曰彼雖親重外藩也褚¶
備内臣衆談足矣入室何私乎太祖聞愈愛待之遷中¶
<pb:KR2a0012_WYG_018-14a>¶
堅將軍太祖崩褚號泣歐血文帝踐阼進封萬嵗亭侯¶
遷武衛將軍都督中軍宿衛禁兵甚親近焉初褚所將¶
為虎士者從征伐太祖以為皆壯士也同日拜為將其¶
後以功為將軍封侯者數十人都尉校尉百餘人皆劒¶
客也明帝即位進牟鄉侯邑七百户賜子爵一人關内¶
侯褚薨諡曰壯侯子儀嗣褚兄定亦以軍功封為振威¶
將軍都督徼道虎賁太和中帝思褚忠孝下詔褒贊復¶
賜褚子孫二人爵關内侯儀為鍾會所殺泰始初子綜¶
嗣¶
<pb:KR2a0012_WYG_018-14b>¶
典韋陳留已吾人也形貎魁梧旅力過人有志節任俠¶
襄邑劉氏與睢陽李永為讐韋為報之永故富春長備¶
衛甚謹韋乘車載雞酒偽為候者門開懐七首入殺永¶
并殺其妻徐出取車上刀㦸歩出永居近市一市盡駭¶
追者數百莫敢近行四五里遇其伴轉戰得脫由是為¶
豪傑所識初平中張邈舉義兵韋為士屬司馬趙寵牙¶
門旗長大人莫能勝韋一手建之寵異其才力後屬夏¶
<pb:KR2a0012_WYG_018-15a>¶
侯惇數斬首有功拜司馬太祖討呂布於濮陽布有别¶
屯在濮陽西四五十里太祖夜襲比明破之未及還㑹¶
布救兵至三面掉戰時布身自搏戰自旦至日昳數十¶
合相持急太祖募陷陣韋先占將應募者數千人皆重¶
衣兩鎧棄楯但持長矛撩戰時西面又急韋進當之賊¶
弓弩亂發矢至如雨韋不視謂等人曰虜來十步乃白¶
之等人曰十歩矣又曰五步乃白等人懼疾言虜至矣¶
韋手持十餘㦸大呼起所抵無不應手倒者布衆退會¶
日暮太祖乃得引去拜韋都尉引置左右將親兵數百¶
<pb:KR2a0012_WYG_018-15b>¶
人常繞大帳韋既壯武其所將皆選卒每戰鬬常先登¶
陷陣遷為校尉性忠至謹重常晝立侍終日夜宿帳左¶
右稀歸私寢好酒食飲噉兼人每賜食於前大飲長歠¶
左右相屬數人益乃供太祖壯之韋好持大雙㦸及大¶
刀等軍中為之語曰帳下壯士有典君提一雙㦸八十¶
斤太祖征荆州至宛張繡迎降太祖甚悦延繡及其將¶
帥置酒髙會太祖行酒韋持大斧立後刃徑尺太祖所¶
<pb:KR2a0012_WYG_018-16a>¶
至之前韋輒舉斧目之竟酒繡及其將帥莫敢仰視後¶
十餘日繡反襲太祖營太祖出戰不利輕騎引去韋戰¶
於門中賊不得入兵遂散從他門並入時韋校尚有十¶
餘人皆殊死戰無不一當十賊前後至稍多韋以長㦸¶
左右擊之一义入輒十餘矛摧左右死傷者略盡韋被¶
數十創短兵接戰賊前搏之韋雙挾兩賊擊殺之餘賊¶
不敢前韋復前突賊殺數人創重發瞋目大罵而死賊¶
乃敢前取其頭傳觀之覆軍就視其軀太祖退住舞隂¶
聞韋死為流涕募間取其喪親自臨哭之遣歸葬襄邑¶
<pb:KR2a0012_WYG_018-16b>¶
拜子滿為郎中車駕每過常嗣以中牢太祖思韋拜滿¶
為司馬引自近文帝即王位以滿為都尉賜爵闗内侯¶
龐悳字令明南安狟道人也(狟桓)音少為郡吏州從事初¶
平中從馬騰擊反羌叛氐數有功稍遷至校尉建安中¶
太祖討袁譚尚於黎陽譚遣郭援髙幹等略取河東太¶
祖使鍾繇率闗中諸將討之悳隨騰子超拒援幹於平¶
陽悳為軍鋒進攻援幹大破之親斬援首(魏略曰悳手斬一級不知)¶
<pb:KR2a0012_WYG_018-17a>¶
(是援戰罷之後衆人皆言援死而不得其首援鍾繇之甥悳晚後於鞬中出一頭繇見之而哭悳謝繇繇曰援)¶
(雖我甥乃國賊也卿何謝之)拜中郎將封都亭侯後張白騎叛於𢎞¶
農悳復隨騰征之破白騎於兩殽間每戰常陷陣却敵¶
勇冠騰軍後騰徵為衞尉悳留屬超太祖破超於渭南¶
悳隨超亡入漢陽保冀城後復隨超奔漢中從張魯太¶
祖定漢中悳隨衆降太祖素聞其驍勇拜立義將軍封¶
關門亭侯邑三百户侯音衞開等以宛叛悳將所領與¶
曹仁共攻㧞宛斬音開遂南屯樊討闗羽樊下諸將以¶
悳兄在漢中頗疑之(魏畧曰其從兄名柔時在蜀)悳常曰我受國恩¶
<pb:KR2a0012_WYG_018-17b>¶
義在效死我欲身自擊羽今年我不殺羽羽當殺我後¶
親與羽交戰射羽中額時悳常乘白馬羽軍謂之白馬¶
將軍皆憚之仁使悳屯樊北十里會天霖雨十餘日漢¶
水暴溢樊下平地五六丈悳與諸將避水上隄羽乘船¶
攻之以大船四面射隄上悳被甲持弓箭不虚發將軍¶
董衡部曲將董超等欲降悳皆收斬之自平旦力戰至¶
日過中羽攻益急矢盡短兵接戰悳謂督將成何曰吾¶
<pb:KR2a0012_WYG_018-18a>¶
聞良將不怯死以茍免烈士不毁節以求生今日我死¶
日也戰益怒氣愈壯而水浸盛吏士皆降悳與麾下將¶
一人五伯二人彎弓傅矢乘小船欲還仁營水盛船覆¶
失弓矢獨抱船覆水中為羽所得立而不跪羽謂曰卿¶
兄在漢中我欲以卿為將不早降何為悳罵羽曰豎子¶
何謂降也魏王帶甲百萬威振天下汝劉備庸才耳豈¶
能敵耶我寧為國家鬼不為賊將也遂為羽所殺太祖¶
聞而悲之為之流涕封其二子為列侯文帝即王位乃¶
遣使就悳墓賜諡策曰昔先軫喪元王蠋絶脰隕身徇¶
<pb:KR2a0012_WYG_018-18b>¶
節前代美之惟侯式昭果毅蹈難成名聲溢當時義髙¶
在昔寡人愍焉諡曰壯侯又賜子會等四人爵關内侯¶
邑各百户會勇烈有父風官至中衞將軍封列侯(王隐蜀記)¶
(曰鍾會平蜀前後鼔吹迎悳屍喪還葬鄴冢中身首如生臣松之案悳死於樊城文帝即位又遣使至悳墓所)¶
(則其屍喪不應在蜀此王隐之虚説也)¶
龐淯字子冀酒泉表氏人也初以涼州從事守破羌長¶
會武威太守張猛反殺刺史邯鄲商猛令曰敢有臨商¶
<pb:KR2a0012_WYG_018-19a>¶
喪死不赦淯聞之棄官晝夜奔走號哭喪所訖詣猛門¶
衷匕首欲因見以殺猛猛知其義士勑遣不殺由是以¶
忠烈聞(魏畧曰猛兵欲來縛淯猛聞之歎曰猛以殺刺史為罪此人以至忠為名如又殺之何以勸一)¶
(州履義之士邪遂使行服典略曰張猛字叔威本燉煌人也猛父奐桓帝時仕歴郡守中郎將太常遂居華隂)¶
(終因葬焉建安初猛仕郡為功曹是時河西四郡以去涼州治逺隔以河寇上書求别置州詔以陳留人邯鄲)¶
(商為雍州刺史别典四郡時武威太守缺詔又以猛父昔在河西有威名乃以猛補之商猛俱西初猛與商同)¶
(嵗每相戲侮及共之官行道更相責望暨到商欲誅猛猛覺之遂勒兵攻商商治舍與猛側近商聞兵至恐怖)¶
(登屋呼猛字曰叔威汝欲殺我耶然我死者有知汝亦族矣請和觧尚可乎猛因呼曰来商踰屋就猛猛因責)¶
(數之語畢以商屬督郵督郵録商閉置傳舍後商欲逃事覺遂殺之是嵗建安十四年也至十五年將軍韓遂)¶
<pb:KR2a0012_WYG_018-19b>¶
(自上討猛猛發兵遣軍東拒其吏民畏遂乃反共攻猛初奐為武威太守時猛方在孕母夢帶奐印綬登樓而)¶
(歌旦以告奐奐訊占夢者曰夫人方生男後當復臨此郡其必死官乎及猛被攻自知必死曰使死者無知則)¶
(已矣若有知豈使吾頭東過華隂歴先君之墓乎乃登樓自燒而死)太守徐揖請為主簿¶
後郡人黄昻反圍城淯棄妻子夜踰城出圍告急於張¶
掖燉煌二郡初疑未肯發兵淯欲伏劒二郡感其義遂¶
為興兵軍未至而郡城邑已陷揖死淯乃收斂揖喪送¶
還本郡行服三年乃還太祖聞之辟為掾屬文帝踐阼¶
<pb:KR2a0012_WYG_018-20a>¶
拜駙馬都尉遷西海太守賜爵闗内侯後徵拜中散大¶
夫薨子曾嗣初淯外祖父趙安為同縣李壽所殺淯舅¶
兄弟三人同時病死壽家喜淯母娥自傷父讐不報乃¶
幃車袖劒白日刺壽於都亭前訖徐詣縣顔色不變曰¶
父讐已報請受戮禄福長尹嘉觧印綬縱娥娥不肯去¶
遂彊載還家會赦得免州郡歎貴刋石表閭(皇甫謐烈女傳曰酒)¶
(泉烈女龎娥親者表氏龎子夏之妻禄福趙君安之女也君安為同縣李夀所殺娥親有男弟三人皆欲報讐)¶
(夀深以為備會遭災疫三人皆死夀聞大喜請會宗族共相慶賀云趙氏强壯已盡唯有女弱何足復憂防備)¶
(懈弛娥親子淯出行聞壽此言還以啟娥親娥親既素有報讐之心及聞壽言感激愈深愴然隕涕曰李壽汝)¶
<pb:KR2a0012_WYG_018-20b>¶
(莫喜也終不活汝戴履天地為吾門戸吾三子之羞也焉知娥親不手刄殺汝而自徼倖邪隂市名刀挾長持)¶
(短晝夜哀酸志在殺壽夀為人凶豪聞娥親之言更乘馬帶刀鄉人皆畏憚之比鄰有徐氏婦憂娥親不能制)¶
(恐逆見中害毎諫止之曰李壽男子也凶惡有素加今備衞在身趙雖有猛烈之志而彊弱不敵邂逅不制則)¶
(為重受禍於壽絶滅門戸痛辱不輕也願詳舉動為門戸之計娥親曰父母之讐不同天地共日月者也李壽)¶
(不死娥親視息世間活復何求今雖三弟早死門戸泯絶而娥親猶在豈可假手於人哉若以卿心况我則李)¶
(壽不可得殺論我之心壽必為我所殺明矣夜數磨礪所持刃訖扼腕切齒悲涕長歎家人及鄉里咸共笑之)¶
(娥親謂左右曰卿等笑我直以我女弱不能殺壽故也要當以壽頸血汚此刀刃令汝軰見之遂棄家事乗鹿)¶
<pb:KR2a0012_WYG_018-21a>¶
(車伺夀至光和二年二月上旬以白日清時於都亭之前與壽相遇便下車扣壽馬叱之夀驚愕廻馬欲走娥)¶
(親奮刀砍之并傷其馬馬驚夀擠道邊溝中娥親尋復就地砍之探中樹蘭折所持刀夀被創未死娥親因前)¶
(欲取壽所佩刀殺夀夀䕶刀瞋目大呼跳梁而起娥親廼挺身奮手左抵其額右樁其喉反覆盤旋應手而倒)¶
(遂拔其刀以截壽頭持詣都亭歸罪有司徐歩詣獄辭顔不變時禄福長夀陽尹嘉不忍論娥親即觧印綬去)¶
(官弛法縱之娥親曰讐塞身死妾之明分也治獄制刑君之常典也何敢貪生以枉官法鄉人聞之傾城奔往)¶
(觀者如堵焉莫不為之悲喜慷慨嗟嘆也守尉不敢公縱隂語使去以便宜自匿娥親抗聲大言曰枉法逃死)¶
(非妾本心今讐人已雪死則妾分乞得歸法以全國體雖復萬死於娥親畢足不敢貪生為明廷負也尉故不)¶
(聽所執娥親復言曰匹婦雖㣲猶知憲制殺人之罪法所不縱今既犯之義無可逃乞就刑戮隕身朝市肅明)¶
(王法娥親之願也辭氣愈厲而無懼色尉知其難奪彊載還家涼州刺史周洪酒泉太守劉班等並共表上稱)¶
<pb:KR2a0012_WYG_018-21b>¶
(其烈義刋石立碑顯其門閭太常𢎞農張奐貴尚所履以束帛二十端禮之海内聞之者莫不改容贊善髙大)¶
(其義故黄門侍郎安定梁寛追述娥親為其作傳𤣥晏先生以為父母之讐不與共天地蓋男子之所為也而)¶
(娥親以女弱之㣲念父辱之酷痛感讐黨之凶言奮劒仇頸人馬俱摧塞亡父之怨魂雪三弟之永恨近古以)¶
(来未之有也詩云脩我戈矛與子同仇娥親之謂也)¶
閻温字伯儉天水西城人也以涼州别駕守上邽令馬¶
超走奔上邽郡人任養等舉衆迎之温止之不能禁乃¶
馳還州超復圍州所治冀城甚急州乃遣温密出告急¶
<pb:KR2a0012_WYG_018-22a>¶
於夏侯淵賊圍數重温夜從水中潛出眀日賊見其迹¶
遣人追遮之於顯親界得温執還詣超超解其縛謂曰¶
今成敗可見足下為孤城請救而執於人手義何所施¶
若從吾言反謂城中東方無救此轉禍為福之計也不¶
然今為戮矣温偽許之超乃載溫詣城下溫向城大呼¶
曰大軍不過三日至勉之城中皆泣稱萬嵗超怒數之¶
曰足下不為命計邪溫不應時超攻城久不下故徐誘¶
溫冀其改意復謂溫曰城中故人有欲與吾同者不溫¶
又不應遂切責之溫曰夫事君有死無貳而卿乃欲令¶
<pb:KR2a0012_WYG_018-22b>¶
長者出不義之言吾豈茍生者乎超遂殺之先是河右¶
擾亂隔絶不通燉煌太守馬艾卒官府又無丞功曹張¶
㳟素有學行郡人推行長史事恩信甚著乃遣子就東¶
詣太祖請太守時酒泉黄華張掖張進各㨿其郡欲與¶
㳟艾并勢就至酒泉為華所拘執劫以白刃就終不回¶
私與㳟疏曰大人率厲燉煌忠義顯然豈以就在困厄¶
之中而替之哉昔樂羊食子李通覆家經國之臣寧懐¶
<pb:KR2a0012_WYG_018-23a>¶
妻孥邪今大軍垂至但當促兵以掎之耳願不以下流¶
之愛使就有恨於黄壤也恭即遣從弟華攻酒泉沙頭¶
乾齊二縣恭又連兵尋繼華後以為首尾之援别遣鐵¶
騎二百迎吏官屬東縁酒泉北塞徑出張掖北河逢迎¶
太守尹奉於是張進須黄華之助華欲救進西顧㳟兵¶
恐急擊其後遂詣金城太守蘓則降就竟平安奉得之¶
官黄初二年下詔褒揚賜㳟爵闗内侯拜西域戊巳校¶
尉數嵗徴還將授以侍臣之位而以子就代焉㳟至燉¶
煌固辭疾篤太和中卒贈執金吾就後為金城太守父¶
<pb:KR2a0012_WYG_018-23b>¶
子著稱於西州(世語曰就子斆字祖文𢎞毅有幹正晉武帝世為廣漢太守王濬在益州受中)¶
(制募兵討呉無虎符斆收濬從事列上由此召斆還帝責斆何不密啟而便收從事斆曰蜀漢絶逺劉備常用)¶
(之輙收臣猶以為輕帝善之官至匈奴中郎將斆子固字元安有斆風為黄門郎早卒斆一本作勃魏略勇俠)¶
(傳載孫賔碩祝公道楊阿若鮑出等四人賔碩雖漢人而魚豢編之魏書蓋以其人接魏事義相類故也論其)¶
(行節皆龎閻之流其祝公道一人己見賈逵傳今列賔碩等三人于後孫賔碩者北海人也家素貧當漢桓帝)¶
(時常侍左悺唐衡等權侔人主延熹中衡弟為京兆虎牙都尉秩比二千石而統屬郡衡弟初之官不脩敬於)¶
(京兆尹入門不持版郡功曹趙息呵廊下曰虎牙儀如屬城何得放臂入府門促收其主簿衡弟顧促取版既)¶
<pb:KR2a0012_WYG_018-24a>¶
(入見尹尹欲脩主人勑外為市買息又啟云左悺子弟来為虎牙非徳選不足為特酤買宜隨中舍菜食而已)¶
(及其到官遣吏奉牋謝尹息又勑門言無常見此無隂兒軰子弟邪用其箋記為通乎晚乃通之又不得即令)¶
(報衡弟皆知之甚恚欲滅諸趙因書與衡求為京兆尹旬月之間得為之息自知前過乃逃走時息從父仲臺)¶
(見為涼州刺史於是衡為詔徵仲臺遣歸遂詔中都官及都部督郵捕諸趙尺兒以上及仲臺皆殺之有藏者)¶
(與同罪時息從父岐為皮氏長聞有家禍因從官舍逃走之河間變姓字又轉詣北海著絮巾布袴常於市中)¶
(販胡餅賔碩時年二十餘乗犢車將騎入市觀見岐疑其非常人也因問之曰自有餅邪販之邪岐曰販之賔)¶
(碩曰買㡬錢賣㡬錢岐曰買三十賣亦三十賔碩曰視處士之望非似賣餅者殆有故乃開車後戸顧所將兩)¶
(騎令下馬扶上之時岐以為是唐氏耳目也甚怖面失色賔碩閉車後戸下前襜謂之曰視處士狀貌既非販)¶
(餅者加今面色變動即不有重怨則當亡命我北海孫賔碩也闔門百口又有百嵗老母在堂勢能相度者也)¶
<pb:KR2a0012_WYG_018-24b>¶
(終不相負必語我以實岐乃具告之賔碩遂載岐驅歸住車門外先入白母言今日出得死友在外當来入拜)¶
(乃出延岐入椎牛鍾酒快相娯樂一二日因載著别田舍藏置複壁中後數嵗唐衡及弟皆死岐乃得出還本)¶
(郡三府並辟展轉仕進至郡守刺史太僕而賔碩亦從此顯名於東國仕至豫州刺史初平末賔碩以東方饑)¶
(荒南客荆州至興平中趙岐以太僕持節使安慰天下南詣荆州乃復與賔碩相遇相對流涕岐為劉表陳其)¶
(本末由是益禮賔碩頃之賔碩病亡岐在南為行喪也楊阿若後名豐字伯陽酒泉人少游俠常以報仇觧怨)¶
(為事故時人為之號曰東市相斫楊阿若西市相斫楊阿若至建安年中太守徐揖誅郡中彊族黄氏時黄昻)¶
(得脱在外乃以其家粟金數斛募衆得千餘人以攻揖揖城守豐時在外以昻為不義乃告揖捐妻子走詣張)¶
<pb:KR2a0012_WYG_018-25a>¶
(掖求救㑹張掖又反殺太守而昻亦陷城殺揖二郡合勢昻恚豐不與已同乃重募取豐欲令張掖以麻繫豐)¶
(頭生致之豐遂逃走武威太守張猛假豐為都尉使齎檄告酒泉聽豐為揖報讐豐遂單騎入南𦍑中合衆得)¶
(千餘騎從樂浪南山中出指趨郡城未到三十里皆令騎下馬曵柴楊塵酒泉郡人望見塵起以為東大兵到)¶
(遂破散昻獨走出𦍑捕得昻豐謂昻曰卿前欲生繫我頸今反為我所繫云何昻謝慙豐遂殺之時黄華在東)¶
(又還領郡豐畏華復走依燉煌至黄初中河西興復黄華降豐乃還郡郡舉孝廉州表其義勇詔即拜駙馬都)¶
(尉後二十餘年病亡鮑出字文才京兆新豐人也少游俠興平中三輔亂出與老母兄弟五人家居本縣以饑)¶
(餓留其母守舍相將行採蓬實合得數升使其二兄初雅及其弟成持歸為母作食獨與小弟在後採蓬初等)¶
(到家而噉人賊數十人已略其母以繩貫其手掌驅去初等怖恐不敢追逐須臾出從後到知母為賊所略欲)¶
(追賊兄弟皆云賊衆當如何出怒曰有母而使賊貫其手將去煑噉之用活何為乃攘臂結袵獨追之行數里)¶
<pb:KR2a0012_WYG_018-25b>¶
(及賊賊望見出乃共布列待之出到回從一頭斫賊四五人賊走復合聚圍出出跳越圍斫之又殺十餘人時)¶
(賊分布驅出母前去賊連擊出不勝乃走與前軰合出復追擊之還見其母與比舍嫗同貫相連出遂復奮擊)¶
(賊賊問出曰卿欲何得出責數賊指其母以示之賊乃觧還出母比舍嫗獨不觧遥望出求哀出復斫賊賊謂)¶
(出曰已還卿母何為不止出又指求哀嫗此我嫂也賊復觧還之出得母還遂相扶侍客南陽建安五年闗中)¶
(始開出来北歸而其母不能歩行兄弟欲共輿之出以輿車歴山險危不如負之安稳乃以籠盛其母獨自負)¶
(之到鄉里鄉里士大夫嘉其孝烈欲薦州郡郡辟召出出曰田民不堪冠帶至青龍中母年百餘嵗乃終出時)¶
(年七十餘行喪如禮於今年八九十才若五六十者魚豢曰昔孔子歎顔回以為三月不違仁者蓋觀其心耳)¶
<pb:KR2a0012_WYG_018-26a>¶
(孰如孫祝菜色於市里顚倒於牢獄據有實事哉且夫濮陽周氏不敢匿迹魯之朱家不問情實是何也懼禍)¶
(之及且心不安也而太史公猶貴其竟脱季布豈若二贒厥義多乎今故逺收孫祝而近録楊鮑既不欲其泯)¶
(滅且敦薄俗至於鮑出不染禮教心痛意發起於自然跡雖在編戸與篤烈君子何以異乎若夫楊阿若少稱)¶
(任俠長遂蹈義自西徂東摧討逆節可謂勇力而有仁者也)¶
評曰李典貴尚儒雅義忘私隙美矣李通臧霸文聘吕¶
䖍鎭衞州郡並著威惠許禇典韋折衝左右抑亦漢之¶
樊噲也龐悳授命叱敵有周苛之節龐淯不憚伏劒而¶
誠感鄰國閻温向城大呼齊解路之烈焉¶
　魏志卷十八¶
<pb:KR2a0012_WYG_018-26b>¶
<pb:KR2a0012_WYG_018-27a>¶
　魏志卷十八考證¶
臧霸沛國公武周為下邳令○(臣良裘)按李質傳注引¶
　虞預晉書曰武周字伯南沛國竹邑人此公字疑衍¶
行遇霖雨大軍先及水遂長賊船稍進○太平御覽先¶
　及作先反稍進作稍近¶
吕䖍世多其能任賢注祥脱衣將剖氷求之有少堅氷¶
　解○宋本有少下多頃字¶
許褚褚右手並泝船僅乃得渡○泝太平御覽作棹¶
典韋徐出取車上刀㦸步出○太平御覽步出作步去¶
<pb:KR2a0012_WYG_018-27b>¶
韋先占將應募者數千人○太平御覽作數十人¶
龎悳將軍董衡部曲將董超等欲降○董超等太平御¶
　覽作統超等¶
龎淯刋石表閭注恐逆見中害○逆監本訛作返今改¶
　正¶
閻温父子著稱于西州注息又啓云左悺子弟來為虎¶
　牙○(臣浩)按上云衡弟為京兆虎牙都尉此云左悺¶
<pb:KR2a0012_WYG_018-28a>¶
　子弟誤當作唐衡子弟或衡悺子弟¶
　又注及其到官遣吏奉牋謝尹○監本訛作邉吏今¶
　改正¶
　又注視處士狀貌既非販餅者加今面色變動○監¶
　本加今訛作乃今今改正¶
　又注時黄昂得脱在外乃以其家粟金數斛募衆得¶
　千餘人○其家監本誤作昻家今改正¶
　又注乃攘臂結袵獨追之○太平御覽作獨持楯追¶
　之¶
<pb:KR2a0012_WYG_018-28b>¶
　魏志卷十八考證¶

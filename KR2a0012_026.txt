# -*- mode: mandoku-view -*-
#+TITLE: 三國志
#+DATE: 2018-03-31 09:03:10.475634
#+PROPERTY: ID KR2a0012
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 卷二十六
<pb:KR2a0012_WYG_026-1a>¶
欽定四庫全書¶
　魏志卷二十六¶
晉著作郎巴西中正安漢陳　壽撰¶
¶
¶
宋太中大夫國子博士聞喜裴松之注¶
¶
¶
滿寵　田豫　牽招　郭淮¶
¶
滿寵字伯寧山陽昌邑人也年十八為郡督郵時郡内¶
李朔等各擁部曲害于平民太守使寵糾焉朔等請罪¶
不復鈔畧守高平令縣人張苞為郡督郵貪穢受取干¶
亂吏政寵因其來在傳舎率吏卒出收之詰責所犯即¶
<pb:KR2a0012_WYG_026-1b>¶
日考竟遂棄官歸太祖臨兖州辟為從事及為大將軍¶
辟署西曹屬為許令時曹洪宗室親貴有賔客在界數¶
犯法寵收治之洪書報寵寵不聽洪白太祖太祖召許¶
主者寵知將欲原乃速殺之太祖喜曰當事不當爾邪¶
故太尉楊彪收付縣獄尚書令荀彧少府孔融等並屬¶
寵但當受辭勿加考掠寵一無所報考訊如法數日求¶
見太祖言之曰楊彪考訊無他辭語當殺者宜先彰其¶
<pb:KR2a0012_WYG_026-2a>¶
罪此人有名海内若罪不明必大失民望竊為明公惜¶
之太祖即日赦出彪初彧融聞考掠彪皆怒及因此得¶
了更善寵(臣松之以為楊公積徳之門身為名臣縱有愆負猶宜保祐况淫刑所濫而可加其楚掠)¶
(乎若理應考訊荀孔二賢豈其妄有相請屬哉寵以此為能酷吏之用心耳雖有後善何解前虐)時袁¶
紹盛於河朔而汝南紹之本郡門生賔客布在諸縣擁¶
兵拒守太祖憂之以寵為汝南太守寵募其服從者五¶
百人率攻下二十餘壁誘其未降渠帥於坐上殺十餘¶
人一時皆平得戸二萬兵二千人令就田業建安十三¶
年從太祖征荆州大軍還留寵行奮威將軍屯當陽孫¶
<pb:KR2a0012_WYG_026-2b>¶
權數擾東陲復召寵還為汝南太守賜爵關内侯關羽¶
圍襄陽寵助征南將軍曹仁屯樊城拒之而左將軍于¶
禁等軍以霖雨水長為羽所没羽急攻樊城樊城得水¶
往往崩壞衆皆失色或謂仁曰今日之危非力所支可¶
及羽圍未合乘輕船夜走雖失城尚可全身寵曰山水¶
速疾冀其不久關羽遣别將已在郟下自許以南百姓¶
擾擾羽所以不敢遂進者恐吾軍掎其後耳今若遁去¶
<pb:KR2a0012_WYG_026-3a>¶
洪河以南非復國家有也君宜待之仁曰善寵乃沈白¶
馬與軍人盟誓㑹徐晃等救至寵力戰有功羽遂退進¶
封安昌亭侯文帝即王位遷揚武將軍破吳於江陵有¶
功更拜伏波將軍屯新野大軍南征到精湖寵帥諸軍¶
在前與賊隔水相對寵勑諸將曰今夕風甚猛賊必來¶
燒軍宜為其備諸軍皆警夜半賊果遣十部伏夜來燒¶
寵掩擊破之進封南鄉侯黃初三年假寵節鉞五年拜¶
前將軍明帝即位進封昌邑侯太和二年領豫州刺史¶
三年春降人稱吳大嚴揚聲欲詣江北獵孫權欲自出¶
<pb:KR2a0012_WYG_026-3b>¶
寵度其必襲西陽而為之備權聞之退還秋使曹休從¶
廬江南入合肥令寵向夏口寵上疏曰曹休雖明果而¶
希用兵今所從道背湖旁江易進難退此兵之窪地也¶
若入無疆口宜深為之備寵表未報休遂深入賊果從¶
無疆口斷夾石要休還路休戰不利退走㑹朱靈等從¶
後來斷道與賊相遇賊驚走休軍乃得還是歲休薨寵¶
以前將軍代都督揚州諸軍事汝南兵民戀慕大小相¶
<pb:KR2a0012_WYG_026-4a>¶
率奔隨道路不可禁止䕶軍表上欲殺其為首者詔使¶
寵將親兵千人自隨其餘一無所問四年拜寵征東將¶
軍其冬孫權揚聲欲至合肥寵表召兖豫諸軍皆集賊¶
尋退還被詔罷兵寵以為今賊大舉而還非本意也此¶
必欲偽退以罷吾兵而倒還乘虚掩不備也表不罷兵¶
後十餘日權果更來到合肥城不克而還其明年吳將¶
孫布遣人詣揚州求降辭云道遠不能自致乞兵見迎¶
刺史王凌騰布書請兵馬迎之寵以為必詐不與兵而¶
為凌作報書曰知識邪正欲避禍就順去暴歸道甚相¶
<pb:KR2a0012_WYG_026-4b>¶
嘉尚今欲遣兵相迎然計兵少則不足相衞多則事必¶
遠聞且先密計以成本志臨時節度其宜寵㑹被書當¶
入朝勑留府長史若凌欲往迎勿與兵也凌於後索兵¶
不得乃單遣一督將歩騎七百人往迎之布夜掩擊督¶
將迸走死傷過半初寵與凌共事不平凌支黨毁寵疲¶
老悖謬故明帝召之既至體氣康彊見而遣還(世語曰王凌表)¶
(寵年過耽酒不可居方任帝將召寵給事中郭謀曰寵為汝南太守豫州刺史二十餘年有勲方岳及鎮淮南)¶
<pb:KR2a0012_WYG_026-5a>¶
(吳人憚之若不如所表將為所闚可令還朝問以方事以察之帝從之寵既至進見飲酒至一石不亂帝慰勞)¶
(之遣還)寵屢表求留詔報曰昔廉頗彊食馬援據鞍今君¶
未老而自謂已老何與廉馬之相背邪其思安邊境惠¶
此中國明年吳將陸遜向廬江論者以為宜速赴之寵¶
曰廬江雖小將勁兵精守則經時又賊舎船二百里來¶
後尾空縣尚欲誘致今宜聽其遂進但恐走不可及耳¶
整軍趨揚宜口賊聞大兵東下即夜遁時權歲有來計¶
青龍元年寵上疏曰合肥城南臨江湖北遠壽春賊攻¶
圍之得據水為勢官兵救之當先破賊大軰然後圍乃¶
<pb:KR2a0012_WYG_026-5b>¶
得解賊往甚易而兵往救之甚難宜移城内之兵其西¶
三十里有奇險可依更立城以固守此為引賊平地而¶
掎其歸路於計為便䕶軍將軍蔣濟議以為既示天下¶
以弱且望賊煙火而壞城此為未攻而自拔一至於此¶
劫畧無限必以淮北為守帝未許寵重表曰孫子言兵¶
者詭道也故能而示之以弱不能驕之以利示之以懾¶
此為形實不必相應也又曰善動敵者形之今賊未至¶
<pb:KR2a0012_WYG_026-6a>¶
而移城却内此所謂形而誘之也引賊遠水擇利而動¶
舉得於外則福生於内矣尚書趙咨以寵策為長詔遂¶
報聽其年權自出欲圍新城以其遠水積二十日不敢¶
下船寵謂諸將曰權得吾移城必於其衆中有自大之¶
言今大舉來欲要一切之功雖不敢至必當上岸耀兵¶
以示有餘乃潛遣歩騎六千伏肥城隱處以待之權果¶
上岸耀兵寵伏軍卒起擊之斬首數百或有赴水死者¶
明年權自將號十萬至合肥新城寵馳往赴募壯士數¶
十人折松為炬灌以麻油從上風放火燒賊攻具射殺¶
<pb:KR2a0012_WYG_026-6b>¶
權弟子孫泰賊於是引退三年春權遣兵數千家佃於¶
江北至八月寵以為田向收熟男女布野其屯衞兵去¶
城遠者數百里可掩擊也遣長史督二軍循江東下摧¶
破諸屯焚燒榖物而還詔美之因以所獲盡為將士賞¶
景初二年以寵年老徴還遷為太尉寵不治産業家無¶
餘財詔曰君典兵在外專心憂公有行父祭遵之風賜¶
田十頃榖五百斛錢二十萬以明清忠儉約之節焉寵¶
<pb:KR2a0012_WYG_026-7a>¶
前後增邑凡九千六百戸封子孫二人亭侯正始三年¶
薨諡曰景侯子偉嗣偉以格度知名官至衞尉(世語曰偉字公)¶
(衡偉子長武有寵風年二十四為大將軍掾高貴鄉公之難以掾守閶闔掖門司馬文王弟安陽亭侯幹欲入)¶
(幹妃偉妹也長武謂幹曰此門近公且來無有入者可從東掖門幹遂從之文王問幹入何遲幹言其故參軍)¶
(王羡亦不得入恨之既而羡因王左右咨王滿掾斷門不内人宜推劾夀春之役偉從文王至許以疾不進子)¶
(從求還省疾事定乃從歸由此内見恨収長武考死杖下偉免為庶人時人寃之偉弟子奮晉元康中至尚書)¶
(令司隸校尉寵偉長武奮皆長八尺荀綽冀州記曰奮性清平有識檢晉諸公贊曰奮體量通雅有寵風也)¶
田豫字國讓漁陽雍奴人也劉備之奔公孫瓚也豫時¶
年少自託於備備甚奇之備為豫州刺史豫以母老求¶
<pb:KR2a0012_WYG_026-7b>¶
歸備涕泣與别曰恨不與君共成大事也公孫瓚使豫¶
守東州令瓚將王門叛瓚為袁紹將萬餘人來攻衆懼¶
欲降豫登城謂門曰卿為公孫所厚而去意有所不得¶
已也今還作賊乃知卿亂人耳夫挈瓶之智守不假器¶
吾既受之矣何不急攻乎門慙而退瓚雖知豫有權謀¶
而不能任也瓚敗而鮮于輔為國人所推行太守事素¶
善豫以為長史時雄傑並起輔莫知所從豫謂輔曰終¶
<pb:KR2a0012_WYG_026-8a>¶
能定天下者必曹氏也宜速歸命無後禍期輔從其計¶
用受封寵太祖召豫為丞相軍謀掾除潁隂朗陵令遷¶
弋陽太守所在有治鄢陵侯彰征代郡以豫為相軍次¶
易北虜伏騎擊之軍人擾亂莫知所為豫因地形回車¶
結圜陣弓弩持滿於内疑兵塞其隙胡不能進散去追¶
擊大破之遂前平代皆豫策也遷南陽太守先時郡人¶
侯音反衆數千人在山中為羣盗大為郡患前太守收¶
其黨與五百餘人表奏皆當死豫悉見諸繫囚慰喻開¶
其自新之路一時破械遣之諸囚皆叩頭願自效即相¶
<pb:KR2a0012_WYG_026-8b>¶
告語羣賊一朝解散郡内清靜具以狀上太祖善之文¶
帝初北狄彊盛侵擾邊塞乃使豫持節䕶烏丸校尉牽¶
招解儁并䕶鮮卑自高柳以東濊貊以西鮮卑數十部¶
比能彌加素利割地統御各有分界乃共要誓皆不得¶
以馬與中國市豫以戎狄為一非中國之利乃先搆離¶
之使自為讐敵互相攻伐素利違盟出馬千匹與官為¶
比能所攻求救於豫豫恐遂相兼并為害滋深宜救善¶
<pb:KR2a0012_WYG_026-9a>¶
討惡示信衆狄單將銳卒深入虜庭胡人衆多鈔軍前¶
後斷截歸路豫乃進軍去虜十餘里結屯營多聚牛馬¶
糞然之從他道引去胡見煙火不絶以為尚在去行數¶
十里乃知之追豫到馬城圍之十重豫密嚴使司馬建¶
旌旗鳴鼓吹將歩騎從南門出胡人皆屬目往赴之豫¶
將精銳自北門出鼓譟而起兩頭俱發出虜不意虜衆¶
散亂皆棄弓馬歩走追討二十餘里僵尸蔽地又烏丸¶
王骨進桀黠不恭豫因出塞案行單將麾下百餘騎入¶
進部進逆拜遂使左右斬進顯其罪惡以令衆衆皆怖¶
<pb:KR2a0012_WYG_026-9b>¶
慴不敢動便以進弟代進自是胡人破膽威震沙漠山¶
賊高艾衆數千人冦鈔為幽冀害豫誘使鮮卑素利部¶
斬艾傳首京都封豫長樂亭侯為校尉九年其御夷狄¶
恒摧抑兼并乖散彊猾凡逋亡姦宄為胡作計不利官¶
者豫皆搆刺攪離使凶邪之謀不遂聚居之類不安事¶
業未究而幽州刺史王雄支黨欲令雄領烏丸校尉毁¶
豫亂邊為國生事遂轉豫為汝南太守加殄夷將軍太¶
<pb:KR2a0012_WYG_026-10a>¶
和末公孫淵以遼東叛帝欲征之而難其人中領軍楊¶
暨舉豫應選(臣松之案暨字休先滎陽人事見劉曄傳暨子肇晉荆州刺史山濤啓事稱肇有才)¶
(能肇子潭字道元次歆字公嗣潭子彧字長文次經字仲武皆見潘岳集)乃使豫以本官督¶
青州諸軍假節往討之㑹吳賊遣使與淵相結帝以賊¶
衆多又以渡海詔豫使罷軍豫度賊船垂還歲晚風急¶
必畏漂浪東隨無岸當赴成山成山無藏船之處輒便¶
循海案行地形及諸山島徼截險要列兵屯守自入成¶
山登漢武之觀賊還果遇惡風船皆觸山沉没波蕩着¶
岸無所逃竄盡虜其衆初諸將皆笑於空地待賊及賊¶
<pb:KR2a0012_WYG_026-10b>¶
破競欲與謀求入海鉤取浪船豫懼窮虜死戰皆不聽¶
初豫以太守督青州青州刺史程喜内懷不服軍事之¶
際多相違錯喜知帝寶愛明珠乃密上豫雖有戰功而¶
禁令寛弛所得器仗珠金甚多放散皆不納官由是功¶
不見列後孫權號十萬衆攻新城征東將軍滿寵欲率¶
諸軍救之豫曰賊悉衆大舉非徒投射小利欲質新城¶
以致大軍耳宜聽使攻城挫其銳氣不當與爭鋒也城¶
<pb:KR2a0012_WYG_026-11a>¶
不可拔衆必罷怠罷怠然後擊之可大克也若賊見計¶
必不攻城勢將自走若便進兵適入其計又大軍相向¶
當使難知不當使自畫也豫輒上狀天子從之㑹賊遁¶
走後吳復來冦豫往拒之賊即退諸軍夜驚云賊復來¶
豫卧不起令衆敢動者斬有頃竟無賊景初末增邑三¶
百并前五百戸正始初遷使持節䕶匈奴中郎將加振¶
威將軍領并州刺史外胡聞其威名相率來獻州界寧¶
肅百姓懷之徴為衞尉屢乞遜位太傅司馬宣王以為¶
豫克壯書喻未聽豫書答曰年過七十而以居位譬猶¶
<pb:KR2a0012_WYG_026-11b>¶
鍾鳴漏盡而夜行不休是罪人也遂固稱疾篤拜太中¶
大夫食卿祿年八十二薨子彭祖嗣(魏畧曰豫罷官歸居魏縣㑹汝南遣)¶
(健歩詣征北感豫宿恩過拜之豫為殺雞炊黍送詣至陌頭謂之曰罷老苦汝來遇無能有益若何健歩愍其)¶
(貧羸流涕而去還為故吏民說之汝南為具資數千匹遣人餉豫豫一不受㑹病亡戒其妻子曰葬我必於西)¶
(門豹邊妻子難之言西門豹古之神人那可葬於其邊乎豫言豹所履行與我敵等耳使死而有靈必與我善)¶
(妻子從之汝南聞其死也悲之既為畫像又就為立碑銘)豫清約儉素賞賜皆散之¶
將士每胡狄私遺悉簿藏官不入家家常貧匱雖殊類¶
<pb:KR2a0012_WYG_026-12a>¶
咸高豫節(魏畧曰鮮卑素利等數來客見多以牛馬遺豫豫轉送官胡以為前所與豫物顯露不如)¶
(持金乃密懷金三十斤謂豫曰願避左右我欲有所道豫從之胡因跪曰我見公貧故前後遺公牛馬公輒送)¶
(官今密以此上公可以為家資豫張袖受之答其厚意胡去之後皆悉付外具以狀聞於是詔褒之曰昔魏絳)¶
(開懷以納戎今卿舉袖以受狄金朕甚嘉焉乃即賜絹五百匹豫得賜分以其半藏小府後胡復來以半與之)¶
嘉平六年下詔褒揚賜其家錢榖語在徐邈傳¶
牽招字子經安平觀津人也年十餘歲詣同縣樂隱受¶
學後隱為車騎將軍何苖長史招隨卒業值京都亂苖¶
隱見害招俱與隱門生史路等觸蹈鋒刃共殯歛隱屍¶
送喪還歸道遇冦鈔路等皆悉散走賊欲斫棺取釘招¶
<pb:KR2a0012_WYG_026-12b>¶
垂淚請赦賊義之乃釋而去由此顯名冀州牧袁紹辟¶
為督軍從事兼領烏丸突騎紹舍人犯令招先斬乃白¶
紹奇其意而不見罪也紹卒又事紹子尚建安九年太¶
祖圍鄴尚遣招至上黨督致軍糧未還尚破走到中山¶
時尚外兄高幹為并州刺史招以并州左有恒山之險¶
右有大河之固帶甲五萬北阻疆胡勸幹迎尚并力觀¶
變幹既不能而隂欲害招招聞之間行而去道隔不得¶
<pb:KR2a0012_WYG_026-13a>¶
追尚遂東詣太祖太祖領冀州辟為從事太祖將討袁¶
譚而柳城烏丸欲出騎助譚太祖以招嘗領烏丸遣詣¶
柳城到值峭王嚴以五千騎當遣詣譚又遼東太守公¶
孫康自稱平州牧遣使韓忠齎單于印綬往假峭王峭¶
王大㑹羣長忠亦在坐峭王問招昔袁公言受天子之¶
命假我為單于今曹公復言當更白天子假我真單于¶
遼東復持印綬來如此誰當為正招答曰昔袁公承制¶
得有所拜假中間違錯天子命曹公代之言當白天子¶
更假真單于是也遼東下郡何得擅稱拜假也忠曰我¶
<pb:KR2a0012_WYG_026-13b>¶
遼東在滄海之東擁兵百萬又有扶餘濊貊之用當今¶
之勢彊者為右曹操獨何得為是也招呵忠曰曹公允¶
恭明哲翼戴天子伐叛柔服寧靜四海汝君臣頑嚚今¶
恃險遠背違王命欲擅拜假侮弄神器方當屠戮何敢¶
慢易咎毁大人便捉忠頭頓築拔刀欲斬之峭王驚怖¶
徒跣抱招以救請忠左右失色招乃還坐為峭王等說¶
成敗之效禍福所歸皆下席跪伏敬受勑教便辭遼東¶
<pb:KR2a0012_WYG_026-14a>¶
之使罷所嚴騎太祖滅譚於南皮署招軍謀掾從討烏¶
丸至柳城拜䕶烏丸校尉還鄴遼東送袁尚首縣在馬¶
市招覩之悲感設祭頭下太祖義之舉為茂才從平漢¶
中太祖還留招為中䕶軍事罷還鄴拜平虜校尉將兵¶
督青徐州郡諸軍事擊東萊賊斬其渠率東土寧靜文¶
帝踐祚拜招使持節䕶鮮卑校尉屯昌平是時邊民流¶
散山澤又亡叛在鮮卑中者處有千數招廣布恩信招¶
誘降附建義中郎將公孫集等率將部曲咸各歸命使¶
還本郡又懷來鮮卑素利彌加等十餘萬落皆令欵塞¶
<pb:KR2a0012_WYG_026-14b>¶
大軍欲征吳召招還至值軍罷拜右中郎將出為鴈門¶
太守郡在邊陲雖有候望之備而冦鈔不斷招既教民¶
戰陣又表復烏丸五百餘家租調使備鞍馬遠遣偵候¶
虜每犯塞勒兵逆擊來輒摧破於是吏民膽氣日銳荒¶
野無虞又搆間離散使虜更相猜疑鮮卑大人歩度根¶
泄歸泥等與軻比能為隙將部落三萬餘家詣郡附塞¶
勑令還擊比能殺比能弟苴羅侯及叛烏丸歸義侯王¶
<pb:KR2a0012_WYG_026-15a>¶
同王寄等大結怨讐是以招自出率將歸泥等討比能¶
於雲中故郡大破之招通河西鮮卑附頭等十餘萬家¶
繕治陘北故上館城置屯戍以鎮内外夷虜大小莫不¶
歸心諸亡叛雖親戚不敢藏匿咸悉收送於是野居晏¶
閉冦賊靜息招乃簡選有才識者詣太學受業還相授¶
教數年中庠序大興郡所治廣武井水鹹苦民皆擔輦¶
遠汲流水往反七里招凖望地勢因山陵之宜鑿原開¶
渠注水城内民賴其益明帝即位賜爵關内侯太和二¶
年䕶烏丸校尉田豫出塞為軻比能所圍於故馬邑城¶
<pb:KR2a0012_WYG_026-15b>¶
移招求救招即整勒兵馬欲赴救豫并州以常憲禁招¶
招以為節將見圍不可拘於吏議自表輒行又並馳布¶
羽檄稱陳形勢云當西北掩取虜家然後東行㑹誅虜¶
身檄到豫軍踴躍又遺一通於虜蹊要虜即恐怖種類¶
離散軍到故平城便皆潰走比能復大合騎來到故平¶
州塞北招潛行撲討大斬首級招以蜀虜諸葛亮數出¶
而比能狡猾能相交通表為防備議者以為縣遠未之¶
<pb:KR2a0012_WYG_026-16a>¶
信也㑹亮時在祁山果遣使連結比能比能至故北地¶
石城與相首尾帝乃詔招使從便宜討之時比能已還¶
漠南招與刺史畢軌議曰胡虜遷徙無常若勞師遠追¶
則遲速不相及若欲潛襲則山溪艱險資糧轉運難以¶
密辦可使守新興鴈門二牙門出屯陘北外以鎮撫内¶
令兵田儲畜資糧秋冬馬肥州郡兵合乘釁征討計必¶
全克未及施行㑹病卒招在郡十二年威風遠振其治¶
邊之稱次於田豫百姓追思之而漁陽傅容在鴈門有¶
名績繼招後在遼東又有事功云招子嘉嗣次子𢎞亦¶
<pb:KR2a0012_WYG_026-16b>¶
猛毅有招風以隴西太守隨鄧艾伐蜀有功咸熙中為¶
振威䕶軍嘉與晉司徒李𦙍同母早卒(按晉書𢎞後為揚州涼州刺史)¶
(以果烈死亊於邊嘉子秀字成叔荀綽冀州記曰秀有雋才性豪俠有氣弱冠得美名於太康中為衞瓘崔洪)¶
(石崇等所提携以新安令博士為司空從事中郎與帝舅黄門侍郎王愷素相輕侮愷諷司隸荀愷令都官誣)¶
(奏秀夜在道中載高平國守士田興妻秀即表訴被誣陷之由論愷穢行文辭尤厲于時朝臣雖多證明秀名)¶
(譽由是而損後張華請為長史稍遷至尚書河間王以秀為平北將軍假節在馮翊遇害世人玩其辭賦惜其)¶
(材幹)¶
<pb:KR2a0012_WYG_026-17a>¶
郭淮字伯濟太原陽曲人也(按郭氏譜淮祖全大司農父緼鴈門太守)建安¶
中舉孝廉除平原府丞文帝為五官將召淮署為門下¶
賊曹轉為丞相兵曹議令史從征漢中太祖還留征西¶
將軍夏侯淵拒劉備以淮為淵司馬淵與備戰淮時有¶
疾不出淵遇害軍中擾擾淮收散卒推盪冦將軍張郃¶
為軍主諸營乃定其明日備欲渡漢水來攻諸將議衆¶
寡不敵備便乘勝欲依水為陣以拒之淮曰此示弱而¶
不足挫敵非筭也不如遠水為陣引而致之半濟而後¶
擊備可破也既陣備疑不渡淮遂堅守示無還心以狀¶
<pb:KR2a0012_WYG_026-17b>¶
聞太祖善之假郃節復以淮為司馬文帝即王位賜爵¶
關内侯轉為鎮西長史又行征羌䕶軍䕶左將軍張郃¶
冠軍將軍楊秋討山賊鄭甘盧水叛胡皆破平之關中¶
始定民得安業黃初元年奉使賀文帝踐阼而道路得¶
疾故計遠近為稽留及羣臣歡㑹帝正色責之曰昔禹¶
㑹諸侯於塗山防風後至便行大戮今溥天同慶而卿¶
最留遲何也淮對曰臣聞五帝先教導民以徳夏后政¶
<pb:KR2a0012_WYG_026-18a>¶
衰始用刑辟今臣遭唐虞之世是以自知免於防風之¶
誅也帝悅之擢領雍州刺史封射陽亭侯五年為真安¶
定羌大帥辟蹏反討破降之每羌胡來降淮輒先使人¶
推問其親理男女多少年歲長幼及見一一知其欵曲¶
訊問周至咸稱神明太和二年蜀相諸葛亮出祁山遣¶
將軍馬謖至街亭高詳屯列柳城張郃擊謖淮攻詳營¶
皆破之又破隴西名羌唐蹏於枹罕加建威將軍五年¶
蜀出鹵城是時隴右無榖議欲關中大運淮以威恩撫¶
循羌胡家使出榖平其輸調軍食用足轉揚武將軍青¶
<pb:KR2a0012_WYG_026-18b>¶
龍二年諸葛亮出斜谷並田于蘭坑是時司馬宣王屯¶
渭南淮策亮必爭北原宜先據之議者多謂不然淮曰¶
若亮跨渭登原連兵北山隔絶隴道搖蕩民夷此非國¶
之利也宣王善之淮遂屯北原塹壘未成蜀兵大至淮¶
逆擊之後數日亮盛兵西行諸將皆謂欲攻西圍淮獨¶
以為此見形於西欲使官兵重應之必攻陽遂耳其夜¶
果攻陽遂有備不得上正始元年蜀將姜維出隴西淮¶
<pb:KR2a0012_WYG_026-19a>¶
遂進軍追至彊中維退遂討羌迷當等按撫柔氐三千¶
餘落拔徙以實關中遷左將軍涼州休屠胡梁元碧等¶
率種落二千餘家附雍州淮奏請使居安定之高平為¶
民保障其後因置西川都尉轉拜前將軍領州如故五¶
年夏侯𤣥伐蜀淮督諸軍為前鋒淮度勢不利輒拔軍¶
出故不大敗還假淮節八年隴西南安金城西平諸羌¶
餓何燒戈伐同蛾遮塞等相結叛亂攻圍城邑南招蜀¶
兵涼州名胡治無戴復叛應之討蜀䕶軍夏侯霸督諸¶
軍屯為翅淮軍始到狄道議者僉謂宜先討定枹罕内¶
<pb:KR2a0012_WYG_026-19b>¶
平惡羌外折賊謀淮策維必來攻霸遂入渢中轉南迎¶
霸維果攻為翅㑹淮軍適至維遁退進討叛羌斬餓何¶
燒戈降服者萬餘落九年遮塞等屯河關白土故城據¶
河拒軍淮見形上流密於下渡兵據白土城擊大破之¶
治無戴圍武威家屬留在西海淮進軍趣西海欲掩取¶
其累重㑹無戴折還與戰於龍夷之北破走之令居惡¶
虜在石頭山之西當大道止斷絶王使淮還過討大破¶
<pb:KR2a0012_WYG_026-20a>¶
之姜維出石營從彊川乃西迎治無戴留隂平太守廖¶
化於成重山築城歛破羌保質淮欲分兵取之諸將以¶
維衆西接彊胡化以據險分軍兩持兵勢轉弱進不制¶
維退不拔化非計也不如合而俱西及胡蜀未接絶其¶
内外此伐交之兵也淮曰今往取化出賊不意維必狼¶
顧比維自致足以定化且使維疲於奔命兵不遠西而¶
胡交自離此一舉而兩全之策也乃别遣夏侯霸等追¶
維於沓中淮自率諸軍就攻化等維果馳還救化皆如¶
淮計進封都鄉侯嘉平元年遷征西將軍都督雍涼諸¶
<pb:KR2a0012_WYG_026-20b>¶
軍事是歲與雍州刺史陳泰協策降蜀牙門將句安等¶
於翅上二年詔曰昔漢川之役幾至傾覆淮臨危濟難¶
功書王府在關右三十餘年外征冦虜内綏民夷比歲¶
以來摧破廖化禽虜句安功績顯著朕甚嘉之今以淮¶
為車騎將軍儀同三司持節都督如故進封陽曲侯邑¶
凡二千七百八十戸分三百戸封一子亭侯(世語曰淮妻王凌之)¶
(妹凌誅妹當從坐御史往収督將及羌胡渠帥數千人叩頭請淮表留妻淮不從妻上道莫不流涕人人扼腕)¶
<pb:KR2a0012_WYG_026-21a>¶
(欲劫留之淮五子叩頭流血請淮淮不忍視乃命左右追妻於是追者數千騎數日而還淮以書白司馬宣王)¶
(曰五子哀母不惜其身若無其母是無五子無五子亦無淮也今輒追還若於法未通當受罪於主者覲展在)¶
(近書至宣王亦宥之)正元二年薨追贈大將軍諡曰貞侯子統嗣¶
統官至荆州刺史薨子正嗣咸熙中開建五等以淮著¶
勲前朝改封汾陽子(晉諸公贊曰淮弟配字仲南有重名位至城陽太守裴秀賈充皆配)¶
(女婿子展字泰舒有器度幹用歴職著績終於太僕次弟豫字泰寧相國參軍知名早卒女適王衍配弟鎮字)¶
(季南謁者僕射鎮子奕字泰業山濤啓事稱奕高簡有雅量歴位雍州刺史尚書)¶
評曰滿寵立志剛毅勇而有謀田豫居身清白規畧明¶
練牽招秉義壯烈威績顯著郭淮方策精詳垂問秦雍¶
<pb:KR2a0012_WYG_026-21b>¶
而豫位止小州招終於郡守未盡其用也¶
　魏志卷二十六¶
<pb:KR2a0012_WYG_026-22a>¶
　魏志卷二十六考證¶
滿寵賊必來燒軍宜為其備○燒軍太平御覽作燒營¶
乃潛遣歩騎六千伏肥城隱處以待之○肥城通鑑作¶
　肥水¶
遣長史督二軍○宋本作遣長吏督三軍¶
田豫鮮卑數十部比能彌加素利○太平御覽素利下¶
　有等字¶
東隨無岸當赴成山○通鑑東隨作東道¶
郭淮太原陽曲人也注父縕鴈門太守○北宋本縕作¶
<pb:KR2a0012_WYG_026-22b>¶
　蘊¶
既陣備疑不渡○太平御覽作不敢渡¶
蜀兵大至淮逆擊之○太平御覽作逆擊走之¶
　魏志卷二十六考證¶

# -*- mode: mandoku-view -*-
#+TITLE: 三國志
#+DATE: 2018-03-31 09:03:10.444848
#+PROPERTY: ID KR2a0012
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 卷二十三
<pb:KR2a0012_WYG_023-1a>¶
欽定四庫全書¶
　魏志卷二十三¶
晉著作郎巴西中正安漢陳　壽撰¶
¶
¶
宋太中大夫國子博士聞喜裴松之注¶
¶
¶
和洽　常林　楊俊　杜襲¶
¶
¶
趙儼　裴潛(子秀)¶
¶
和洽字陽士汝南西平人也舉孝廉大將軍辟皆不就¶
袁紹在冀州遣使迎汝南士大夫洽獨以冀州土平兵¶
彊英桀所利四戰之地本初乘資雖能彊大然雄豪四¶
<pb:KR2a0012_WYG_023-1b>¶
起全未可必也荆州劉表無他遠志愛人樂士土地險¶
阻山夷民弱易依倚也遂與親舊俱南從表表以上賓¶
待之洽曰所以不從本初辟爭地也昏世之主不可親¶
近久而阽危(臣松之案漢書文紀曰阽於死亡食貨志曰阽危若是注曰阽音鹽如屋簷近邊易)¶
(墮之意也一曰臨危曰阽)必有讒慝間其中者遂南度武陵太祖定¶
荆州辟為丞相掾屬時毛玠崔琰並以忠清幹事其選¶
用先尚儉節洽言曰天下大器在位與人不可以一節¶
<pb:KR2a0012_WYG_023-2a>¶
儉也儉素過中自以處身則可以此節格物所失或多¶
今朝廷之議吏有著新衣乘好車者謂之不清長吏過¶
營形容不飾衣裘弊壞者謂之廉絜至令士大夫故汙¶
辱其衣藏其輿服朝府大吏或自挈壺餐以入官寺夫¶
立教觀俗貴處中庸為可繼也今崇一概難堪之行以¶
檢殊塗勉而為之必有疲瘁古之大教務在通人情而¶
已凡激詭之行則容隱偽矣(孫盛曰昔先王御世觀民設教雖質文因時損益代)¶
(用至於車服禮秩貴賤等差其歸一揆魏承漢亂風俗侈泰誠宜仰思古制訓以約簡使奢不陵肆儉足中禮)¶
(進無蜉蝣之刺退免採莫之譏如此則治道隆而頌聲作矣夫矯枉過正則巧偽滋生以克訓下則民志險隘)¶
<pb:KR2a0012_WYG_023-2b>¶
(非聖王所以陶化民物閑邪存誠之道和洽之言於是允矣)魏國既建為侍中後有¶
白毛玠謗毁太祖太祖見近臣怒甚洽陳玠素行有本¶
求案實其事罷朝太祖令曰今言事者白玠不但謗吾¶
也乃復為崔琰觖望此損君臣恩義妄為死友怨歎殆¶
不可忍也昔蕭曹與高祖並起微賤致功立勲高祖每¶
在屈笮二相恭順臣道益彰所以祚及後世也和侍中¶
比求實之所以不聽欲重參之耳洽對曰如言事者言¶
<pb:KR2a0012_WYG_023-3a>¶
玠罪過深重非天地所覆載臣非敢曲理玠以枉大倫¶
也以玠出羣吏之中特見拔擢顯在首職歴年荷寵剛¶
直忠公為衆所憚不宜有此然人情難保要宜考覈兩¶
驗其實今聖恩垂含垢之仁不忍致之于理更使曲直¶
之分不明疑自近始太祖曰所以不考欲兩全玠及言¶
事者耳洽對曰玠信有謗上之言當肆之市朝若玠無¶
此言事者加誣大臣以誤主聽二者不加檢覈臣竊不¶
安太祖曰方有軍事安可受人言便考之邪狐射姑刺¶
陽處父於朝此為君之誡也太祖克張魯洽陳便宜以¶
<pb:KR2a0012_WYG_023-3b>¶
時拔軍徙民可省置守之費太祖未納其後竟徙民棄¶
漢中出為郎中令文帝踐阼為光祿勲封安城亭侯明¶
帝即位進封西陵鄉侯邑二百戸太和中散騎常侍高¶
堂隆奏時風不至而有休廢之氣必有司不勤職事以¶
失天常也詔書謙虚引咎博諮異同洽以為民稀耕少¶
浮食者多國以民為本民以穀為命故費一時之農則¶
失育命之本是以先王務蠲煩費以專耕農自春夏以¶
<pb:KR2a0012_WYG_023-4a>¶
來民窮於役農業有廢百姓囂然時風不至未必不由¶
此也消復之術莫大於節儉太祖建立洪業奉師徒之¶
費供軍賞之用吏士豐於資食倉府衍於穀帛由不飾¶
無用之宫絶浮華之費方今之要固在息省勞煩之役¶
損除他餘之務以為軍戎之儲三邊守禦宜在備豫料¶
賊虚實蓄士養衆算廟勝之策明攻取之謀詳詢衆庶¶
以求厥中若謀不素定輕弱小敵軍人數舉舉而無庸¶
所謂悅武無震古人之誡也轉為太常清貧守約至賣¶
田宅以自給明帝聞之加賜穀帛薨諡曰簡侯子禽嗣¶
<pb:KR2a0012_WYG_023-4b>¶
(禽音離)禽弟適才爽開濟官至廷尉吏部尚書(晉諸公贊曰和嶠字)¶
(長輿適之子也少知名以雅重稱常慕其舅夏侯𤣥之為人厚自封植嶷然不羣於黃門郎遷中書令轉尚書)¶
(愍懷太子初立以嶠為少保加散騎常侍家産豐富擬於王公而性至儉吝嶠同母弟郁素無名嶠輕侮之以)¶
(此為損卒於官贈光祿大夫郁以公彊當世致位尚書令)洽同郡許混者許劭子也¶
清醇有鑒識明帝時為尚書(劭字子將汝南先賢傳曰召陵謝子微高才遠識見)¶
(劭年十八時乃歎息曰此則希世出衆之偉人也劭始發明樊子昭於鬻幘之肆出虞永賢於牧豎召李叔才)¶
(鄉閭之間擢郭子瑜鞍馬之吏援楊孝祖舉和陽士兹六賢者皆當世之令懿也其餘中流之士或舉之於淹)¶
<pb:KR2a0012_WYG_023-5a>¶
(滯或顯之于童齒莫不賴劭顧歎之榮凡所拔育顯成令徳者不可殫記其探擿偽行抑損虚名則周之單襄)¶
(無以尚也劭宗人許栩沉没榮利致位司徒舉宗莫不匐匍栩門承風而驅官以賄成惟劭不過其門廣陵徐)¶
(孟本來臨汝南聞劭高名請為功曹饕餮放流絜士盈朝袁紹公族好名為濮陽長棄官來還有副車從騎將)¶
(入郡界紹乃歎曰吾之輿服豈可使許子將見之乎遂單車而歸辟公府掾拜鄢陵令方正徴皆不就避亂江)¶
(南所歴之國必翔而後集終于豫章時年四十六有子曰混顯名魏世)¶
常林字伯槐河内溫人也年七歲有父黨造門問林伯¶
先在否汝何不拜林曰雖當下客臨子字父何拜之有¶
於是咸共嘉之(魏略曰林少單貧雖貧自非手力不取之於人性好學漢末為諸生帶經耕鉏)¶
(其妻常自餽餉之林雖在田野其相敬如賓)太守王匡起兵討董卓遣諸生¶
<pb:KR2a0012_WYG_023-5b>¶
於屬縣微伺吏民罪負便收之考責錢穀贖罪稽遲則¶
夷滅宗族以崇威嚴林叔父撾客為諸生所白匡怒收¶
治舉宗惶怖不知所責多少懼繫者不救林往見匡同¶
縣胡毋彪曰王府君以文武高才臨吾鄙郡鄙郡表裏¶
山河土廣民殷又多賢能惟所擇用今主上幼沖賊臣¶
虎據華夏震慄雄才奮用之秋也若欲誅天下之賊扶¶
王室之微智者望風應之若響克亂在和何征不㨗茍¶
<pb:KR2a0012_WYG_023-6a>¶
無恩徳任失其人覆亡將至何暇匡翼朝廷崇立功名¶
乎君其藏之因說叔父見拘之意彪即書責匡匡原林¶
叔父林乃避地上黨耕種山阿當時旱蝗林獨豐收盡¶
呼比鄰升斗分之依故河間太守陳延壁陳馮二姓舊¶
族冠冕張楊利其婦女貪其資貨林率其宗族為之策¶
謀見圍六十餘日卒全堡壁并州刺史高幹表為騎都¶
尉林辭不受後刺史梁習薦州界名士林及楊俊王凌¶
王象荀緯太祖皆以為縣長林宰南和治化有成超遷¶
博陵太守幽州刺史所在有績文帝為五官將林為功¶
<pb:KR2a0012_WYG_023-6b>¶
曹太祖西征田銀蘇伯反幽冀扇動文帝欲親自討之¶
林曰昔忝博陵又在幽州賊之形勢可料度也北方吏¶
民樂安厭亂服化已久守善者多銀伯犬羊相聚智小¶
謀大不能為害方今大軍在遠外有彊敵將軍為天下¶
之鎮也輕動遠舉雖克不武文帝從之遣將往伐應時¶
克滅出為平原太守魏郡東部都尉入為丞相東曹屬¶
魏國既建拜尚書文帝踐阼遷少府封樂陽亭侯(魏略曰林)¶
<pb:KR2a0012_WYG_023-7a>¶
(性既清白當官又嚴少府寺與鴻臚對門時崔林為鴻臚崔性闊達不與林同數數聞林檛吏聲不以為可林)¶
(夜檛吏不勝痛呌呼敖敖徹曙明日崔出門與林車相遇乃啁林曰聞卿為廷尉爾邪林不覺答曰不也崔曰)¶
(卿不為廷尉昨夜何故考囚乎林大慙然不能自止)轉大司農明帝即位進封高¶
陽鄉侯徙光祿&KR0564;太常晉宣王以林鄉邑耆徳每為之¶
拜或謂林曰司馬公貴重君宜止之林曰司馬公自欲¶
敦長幼之叙為後生之法貴非吾之所畏拜非吾之所¶
制也言者踧踖而退(魏略曰初林少與司馬京兆善太傅每見林輙欲跪林止之曰公尊)¶
(貴矣止也及司徒缺太傅有意欲以林補之案魏略此語與本傳反臣松之以為林之為人不畏權貴者也論)¶
(其然否謂本傳為是)時論以林節操清峻欲致之公輔而林遂稱¶
<pb:KR2a0012_WYG_023-7b>¶
疾篤拜光祿大夫年八十三薨追贈驃騎將軍葬如公¶
禮諡曰貞侯子峕嗣為太山太守坐法誅峕弟靜紹封¶
(案晉書諸葛誕反大將軍東征峕坐稱疾為司馬文王所法魏略以林及吉茂沐並時苖四人為清介傳吉茂)¶
(字叔暢馮翊池陽人也世為著姓好書不恥惡衣惡食而恥一物之不知建安初關中始平茂與扶風蘇則共)¶
(入武功南山隱處精思數歲州舉茂才除臨汾令居官清靜吏民不忍欺轉為武徳侯庶子二十二年坐其宗)¶
(人吉本等起事被收先是科禁内學及兵書而茂皆有匿不送官及共被收不知當坐本等顧謂其左右曰我)¶
(坐書也㑹鍾相國證茂本服第已絶故得不坐後以茂為武陵太守不之官轉鄼相以國省拜議郎景初中病)¶
<pb:KR2a0012_WYG_023-8a>¶
(亡自茂修行從少至長冬則被裘夏則短褐行則歩渉食則茨藿臣役妻子室如懸磬其或饋遺一不肯受雖)¶
(不以此高人亦心疾不義而貴且富者先時國家始制九品各使諸郡選置中正差敘自公卿以下至于郎吏)¶
(功徳材行所任茂同郡䕶羌校尉王琰前數為郡守不名為清白而琰子嘉仕歴諸縣亦復為通人嘉時還為)¶
(散騎郎馮翊郡移嘉為中正嘉敘茂雖在上第而狀甚下云徳優能少茂慍曰痛乎我効汝父子冠幘劫人邪)¶
(初茂同産兄黃以十二年中從公府掾為長陵令是時科禁長吏擅去官而黃聞司徒趙溫薨自以為故吏違)¶
(科奔喪為司隸鍾繇所收遂伏法茂時為白衣始有清名於三輔以為兄坐追義而死怨怒不肯哭至歲終繇)¶
(舉茂議者以為茂必不就及舉既到而茂就之故時人或以茂為畏繇或以茂為髦士也沐並字徳信河間人)¶
(也少孤苦袁紹父子時始為名吏有志介嘗過姊姊為殺雞炊黍而不留也然為人公果不畏彊禦丞相召署)¶
(軍謀掾黃初中為成臯令校事劉肇出過縣遣人呼縣吏求索稾穀是時蝗旱官無有見未辨之間肇人從入)¶
<pb:KR2a0012_WYG_023-8b>¶
(並之閤下呴呼罵吏並怒因躧履提刀而出多從吏卒欲收肇肇覺知驅走具以狀聞有詔肇為牧司爪牙吏)¶
(而並欲收縳無所忌憚自恃清名邪遂收欲殺之肇髠決減死刑竟復吏由是放散十餘年至正始中為三府)¶
(長史時吳使朱然諸葛瑾攻圍樊城遣船兵於峴山東斫材䍧牱人兵作食有先熟者呼後熟者言共食來後)¶
(熟者答言不也呼者曰汝欲作沐徳信邪其名流布播於異域如此雖自華夏不知者以為前世人也為長史)¶
(八年晚出為濟隂太守召還拜議郎年六十餘自慮身無常豫作終制戒其子以儉葬曰告雲儀等夫禮者生)¶
(民之始教而百世之中庸也故力行者則為君子不務者終為小人然非聖人莫能履其從容也是以富貴者)¶
(有驕奢之過而貧賤者譏於固陋於是養生送死茍竊非禮由斯觀之陽虎璵璠甚於暴骨桓魋石椁不如速)¶
<pb:KR2a0012_WYG_023-9a>¶
(朽此言儒學撥亂反正鳴鼓矯俗之大義也未是夫窮理盡性陶冶變化之實論也若能原始要終以天地為)¶
(一區萬物為芻狗該覽𤣥通求形景之宗同禍福之素一死生之命吾有慕於道矣夫道之為物惟恍惟忽壽)¶
(為欺魄夭為鳬没身淪有無與神消息含悅隂陽甘夢太極奚以棺椁為牢衣裳為纒屍繫地下長幽桎梏豈)¶
(不哀哉昔莊周闊達無所適莫又楊王孫裸體貴不久容耳至夫末世緣生怨死之徒乃有含珠鱗柙玉牀象)¶
(衽殺人以徇壙穴之内錮以紵絮藉以蜃炭千載僵燥託類神仙於是大教陵遲競於厚葬謂莊子為放蕩以)¶
(王孫為戮屍豈復識古有衣薪之鬼而野有狐狸之胔乎哉吾以材質滓濁汙於清流昔忝國恩歴試宰守所)¶
(在無效代匠傷指狼跋首尾無以雪恥如不可求從吾所好今年過耳順奄忽無常茍得獲没即以吾身襲於)¶
(王孫矣上冀以贖市朝之逋罪下以親道化之靈祖顧爾幼昏未知臧否若將逐俗抑廢吾志私稱從令未必)¶
(為孝而犯魏顆聽治之賢爾為棄父之命誰或矜之使死而有知吾將屍視至嘉平中病甚臨困又勑豫掘埳)¶
<pb:KR2a0012_WYG_023-9b>¶
(戒氣絶令二人舉屍即埳絶哭泣之聲止婦女之送禁弔祭之賓無設&KR0366;治粟米之奠又戒後亡者不得入藏)¶
(不得封樹妻子皆遵之時苗字徳胄鉅鹿人也少清白為人疾惡建安中入丞相府出為壽春令令行風靡揚)¶
(州治在其縣時蔣濟為治中苗以初至往謁濟濟素嗜酒適㑹其醉不能見苗苖恚恨還刻木為人署曰酒徒)¶
(蔣濟置之牆下旦夕射之州郡雖知其所為不恪然以其履行過人無若之何又其始之官乘薄軬)車黃牸　¶
(牛布被囊居官歲餘牛生一犢及其去留其犢謂主簿曰令來時本無此犢犢是淮南所生有也羣吏曰六畜)¶
(不識父自當隨母苖不聽時人皆以為激然由此名聞天下還為太官令領其郡中正定九品於敘人才不能)¶
(寛然紀人之短雖在久遠䘖之不置如所忿蔣濟者仕進至太尉濟不以苖前毁已為嫌苖亦不以濟貴更屈)¶
<pb:KR2a0012_WYG_023-10a>¶
(意為令數歲不肅而治遷典農中郎將年七十餘以正始中病亡也)¶
楊俊字季才河内獲嘉人也受學陳留邊讓讓器異之¶
俊以兵亂方起而河内處四達之衢必為戰塲乃扶持¶
老弱詣京密山間同行者百餘家俊振濟貧乏通共有¶
無宗族知故為人所略作奴僕者凡六家俊皆傾財贖¶
之司馬宣王年十六七與俊相遇俊曰此非常之人也¶
又司馬朗早有聲名其族兄芝衆未之知惟俊言曰芝¶
雖夙望不及朗實理但有優耳俊轉避地并州本郡王¶
象少孤特為人僕隸年十七八見使牧羊而私讀書因¶
<pb:KR2a0012_WYG_023-10b>¶
被箠楚俊嘉其才質即贖象著家娉娶立屋然後與别¶
太祖除俊曲梁長入為丞相掾屬舉茂才安陵令遷南¶
陽太守宣徳教立學校吏民稱之徙為征南軍師魏國¶
既建遷中尉太祖征漢中魏諷反於鄴俊自劾詣行在¶
所俊以身方罪免牋辭太子太子不說曰楊中尉便去¶
何太高遠邪遂被書左遷平原太守文帝踐阼復在南¶
陽時王象為散騎常侍薦俊曰伏見南陽太守楊俊秉¶
<pb:KR2a0012_WYG_023-11a>¶
純粹之茂質履忠肅之𢎞量體仁足以育物篤實足以¶
動衆克長後進惠訓不倦外寛内直仁而有斷自初彈¶
冠所歴垂化再守南陽恩徳流著殊鄰異黨襁負而至¶
今境守清靜無所展其智能宜還本朝宣力輦轂熙帝¶
之載俊自少及長以人倫自任同郡審固陳留衛恂本¶
皆出自兵伍俊資拔獎致咸作佳士後固歴位郡守恂¶
御史縣令其明鑒行義多此類也初臨菑侯與俊善太¶
祖適嗣未定密訪羣司俊雖並論文帝臨菑才分所長¶
不適有所據當然稱臨菑猶美文帝常以恨之黃初二¶
<pb:KR2a0012_WYG_023-11b>¶
年車駕至宛以市不豐樂發怒收俊尚書僕射司馬宣¶
王常侍王象荀緯請俊叩頭流血帝不許俊曰吾知罪¶
矣遂自殺衆寃痛之(世語曰俊三孫覽字公質汝隂太守猗字公彦尚書晉東海王越舅)¶
(也覽子沈字宣𢎞散騎常侍魏畧曰王象字羲伯既為俊所知拔果有才志建安中與同郡荀緯等俱為魏太)¶
(子所禮待及王粲陳琳阮瑀路粹等亡後新出之中惟象才最高魏有天下拜象散騎侍郎遷為常侍封列侯)¶
(受詔撰皇覽使象領祕書監象從延康元年始撰集數歲成藏於祕府合四十餘部部有數十篇通合八百餘)¶
(萬字象既性器和厚又文采溫雅用是京師歸美稱為儒宗車駕南廵未到宛有詔百官不得干豫郡縣及車)¶
<pb:KR2a0012_WYG_023-12a>¶
(駕到而宛令不解詔㫖閉市門帝聞之忿然曰吾是冦邪乃收宛令及太守楊俊詔問尚書漢明帝殺幾二千)¶
(石時象見詔文知俊必不免乃當帝前叩頭流血竟面請俊減死一等帝不答欲釋入禁中象引帝衣帝顧謂)¶
(象曰我知楊俊與卿本末耳今聽卿是無我也卿寧無俊邪無我邪象以帝言切乃縮手帝遂入決俊法然後)¶
(乃出象自恨不能濟俊遂發病死)¶
杜襲字子緒潁川定陵人也曾祖父安祖父根著名前¶
世(先賢行狀曰安年十歲名稱鄉黨至十三入太學號曰神童既名知人清高絶俗洛陽令周紆數候安安)¶
(常逃避不見時貴戚慕安高行多有與書者輙不發以慮後患常鑿壁藏書後諸與書者果有大罪推捕所與)¶
(交通者吏至門安乃發壁出書印封如故當時皆嘉其慮遠三府並辟公車特徴拜宛令先是宛有報讐者其)¶
(令不忍致理將與俱亡縣中豪彊有告其處者致捕得安深疾惡之到官治戮肆之於市懼有司繩彈遂自免)¶
<pb:KR2a0012_WYG_023-12b>¶
(後徴拜巴郡太守率身正下以禮化俗以病卒官時服薄斂素器不漆子自將車州郡賢之表章墳墓根舉孝)¶
(廉除郎中時和熹鄧后臨朝外戚橫恣安帝長大猶未歸政根乃與同時郎上書直諫鄧后怒收根等伏誅誅)¶
(者皆絹囊盛於殿上撲地執法者以根徳重事公黙語行事人使不加力誅訖車載城外根以撲輕得蘇息遂)¶
(閉目不動搖經三日乃密起逃竄為宜城山中酒家客積十五年酒家知其賢常厚敬待鄧后崩安帝謂根久)¶
(死以根等忠直普下天下錄見誅者子孫根乃自出徴詣公車拜符節令或問根往日遭難天下同類知故不)¶
(少何至自苦歴年如此根答曰周旋人間非絶迹之處邂逅發露禍及親知故不為也遷濟隂太守以徳讓為)¶
(政風移俗改年七十八以夀終棺不加漆斂以時服長吏下車常先詣安根墓致祠)襲避亂荆州¶
<pb:KR2a0012_WYG_023-13a>¶
劉表待以賓禮同郡繁欽數見奇於表襲喻之曰吾所¶
以與子俱來者徒欲龍蟠幽藪待時鳯翔豈謂劉牧當¶
為撥亂之主而規長者委身哉子若見能不已非吾徒¶
也吾其與子絶矣欽慨然曰請敬受命襲遂南適長沙¶
建安初太祖迎天子都許襲逃還鄉里太祖以為西鄂¶
長縣濱南境冦賊縱橫時長吏皆歛民保城郭不得農¶
業野荒民困倉庾空虚襲自知恩結於民乃遣老弱各¶
分散就田業留丁彊備守吏民歡悅㑹荆州出歩騎萬¶
人來攻城襲乃悉召縣吏民任拒守者五十餘人與之¶
<pb:KR2a0012_WYG_023-13b>¶
要誓其親戚在外欲自營䕶者恣聽遣出皆叩頭願致¶
死於是身執矢石率與戮力吏民感恩咸為用命臨陣¶
斬數百級而襲衆死者三十餘人其餘十八人盡被創¶
賊得入城襲帥傷痍吏民決圍得出死喪略盡而無反¶
背者遂收散民徙至摩陂營吏民慕而從之如歸(九州春秋)¶
(曰建安六年劉表攻西鄂西鄂長杜子緒帥縣男女嬰城而守時南陽功曹栢孝長亦在城中聞兵攻聲恐懼)¶
(入室閉戸牽被覆頭相攻半日稍敢出面其明側立而聽二日往出戸問消息至四五日乃更負楯親鬬語子)¶
<pb:KR2a0012_WYG_023-14a>¶
(緒曰勇可習也)司隸鍾繇表拜議郎參軍事荀彧又薦襲太祖¶
以為丞相軍祭酒魏國既建為侍中與王粲和洽並用¶
彊識博聞故太祖游觀出入多得驂乗至其見敬不及¶
洽襲嘗獨見至于夜半粲性躁競起坐曰不知公對杜¶
襲道何等也洽笑答曰天下事豈有盡邪卿晝侍可矣¶
悒悒於此欲兼之乎後襲領丞相長史隨太祖到漢中¶
討張魯太祖還拜襲駙馬都尉留督漢中軍事綏懐開¶
導百姓自樂出徙洛鄴者八萬餘口夏侯淵為劉備所¶
沒軍喪元帥將士失色襲與張郃郭淮糾攝諸軍事權¶
<pb:KR2a0012_WYG_023-14b>¶
宜以郃為督以一衆心三軍遂定太祖東還當選留府¶
長史鎮守長安主者所選皆不當太祖令曰釋騏驥而¶
不乗焉皇皇而更索遂以襲為留府長史駐關中時將¶
軍許攸擁部曲不附太祖而有慢言太祖大怒先欲伐¶
之羣臣多諫可招懷攸共討彊敵太祖橫刀於膝作色¶
不聽襲入欲諫太祖逆謂之曰吾計以定卿勿復言襲¶
曰若殿下計是邪臣方助殿下成之若殿下計非邪雖¶
<pb:KR2a0012_WYG_023-15a>¶
成宜改之殿下逆臣令勿言之何待下之不闡乎太祖¶
曰許攸慢吾如何可置乎襲曰殿下謂許攸何如人邪¶
太祖曰凡人也襲曰夫惟賢知賢惟聖知聖凡人安能¶
知非凡人邪方今豺狼當路而狐貍是先人將謂殿下¶
避彊攻弱進不為勇退不為仁臣聞千鈞之弩不為鼷¶
䑕發機萬石之鐘不以莛撞起音今區區之許攸何足¶
以勞神武哉太祖曰善遂厚撫攸攸即歸服時夏侯尚¶
暱於太子情好至密襲謂尚非益友不足殊待以聞太¶
祖文帝初甚不悅後乃追思語在尚傳其柔而不犯皆¶
<pb:KR2a0012_WYG_023-15b>¶
此類也文帝即王位賜爵關内侯及踐阼為督軍糧御¶
史封武平亭侯更為督軍糧執法入為尚書明帝即位¶
進封平陽鄉侯諸葛亮出秦川大將軍曹真督諸軍拒¶
亮徙襲為大將軍軍師分邑百戸賜兄基爵關内侯真¶
薨司馬宣王代之襲復為軍師增邑三百戸并前五百¶
五十戸以疾徴還拜大中大夫薨追贈少府諡曰定侯¶
子㑹嗣¶
<pb:KR2a0012_WYG_023-16a>¶
趙儼字伯然潁川陽翟人也避亂荆州與杜襲繁欽通¶
財同計合為一家太祖始迎獻帝都許儼謂欽曰曹鎮¶
東應期命世必能匡濟華夏吾知歸矣建安二年年二¶
十七遂扶持老弱詣太祖太祖以儼為朗陵長縣多豪¶
猾無所畏忌儼取其尤甚者收縛案驗皆得死罪儼既¶
囚之乃表府解放自是威恩並著時袁紹舉兵南侵遣¶
使招誘豫州諸郡諸郡多受其命惟陽安郡不動而都¶
尉李通急錄戸調儼見通曰方今天下未集諸郡並叛¶
懷附者復收其綿絹小人樂亂能無遺恨且遠近多虞¶
<pb:KR2a0012_WYG_023-16b>¶
不可不詳也通曰紹與大將軍相持甚急左右郡縣背¶
叛乃爾若緜絹不調送觀聽者必謂我顧望有所須待¶
也儼曰誠亦如君慮然當權其輕重小緩調當為君釋¶
此患乃書與荀彧曰今陽安郡當送緜絹道路艱阻必¶
致冦害百姓困窮鄰城並叛易用傾蕩乃一方安危之¶
機也且此郡人執守忠節在險不貳微善必賞則為義¶
者勸善為國者藏之於民以為國家宜垂慰撫所斂緜¶
<pb:KR2a0012_WYG_023-17a>¶
絹皆俾還之彧報曰輒白曹公公文下郡緜絹悉以還¶
民上下歡喜郡内遂安入為司空掾屬主簿(魏略曰太祖北拒袁)¶
(紹時遠近無不私遺牋記通意於紹者儼與領陽安太守李通同治通亦欲遣使儼為陳紹必敗意通乃止及)¶
(紹破走太祖使人捜閱紹記室惟不見通書疏隂知儼必為之計乃曰此必趙伯然也臣松之案魏武紀破紹)¶
(後得許下軍中人書皆焚之若故使人捜閱知其有無則非所以安人情也疑此語為不然)時于禁¶
屯潁隂樂進屯陽翟張遼屯長社諸將任氣多共不協¶
使儼并參三軍每事訓喻遂相親睦太祖征荆州以儼¶
領章陵太守徙都督䕶軍䕶于禁張遼張郃朱靈李典¶
路招馮楷七軍復為丞相主簿遷扶風太守太祖徙出¶
<pb:KR2a0012_WYG_023-17b>¶
故韓遂馬超等兵五千餘人使平難將軍殷署等督領¶
以儼為關中䕶軍盡統諸軍羌虜數來冦害儼率署等¶
追到新平大破之屯田客吕並自稱將軍聚黨據陳倉¶
儼復率署等攻之賊即破滅時被書差千二百兵往助¶
漢中守署督送之行者卒與室家别皆有憂色署發後¶
一日儼慮其有變乃自追至斜谷口人人慰勞又深戒¶
署還宿雍州刺史張既舎署軍復前四十里兵果叛亂¶
<pb:KR2a0012_WYG_023-18a>¶
未知署吉凶而儼自隨歩騎百五十人皆與叛者同部¶
曲或婚姻得此問各驚被甲持兵不復自安儼欲還既¶
等以為今本營黨已擾亂一身赴之無益可須定問儼¶
曰雖疑本營與叛者同謀要當聞行者變乃發之又有¶
欲善不能自定宜及猶豫促撫寧之且為之元帥既不¶
能安輯身受禍難命也遂去行三十里止放馬息盡呼¶
所從人喻以成敗慰勵懇切皆慷慨曰死生當隨䕶軍¶
不敢有二前到諸營各召料簡諸姦結叛者八百餘人¶
散在原野惟取其造謀魁率治之餘一不問郡縣所收¶
<pb:KR2a0012_WYG_023-18b>¶
送皆放遣乃即相率還降儼密白宜遣將詣大營請舊¶
兵鎮守關中太祖遣將軍劉柱將二千人當須到乃發¶
遣而事露諸營大駭不可安喻儼謂諸將曰舊兵既少¶
東兵未到是以諸營圖為邪謀若或成變為難不測因¶
其狐疑當令早決遂宣言當差留新兵之溫厚者千人¶
鎮守關中其餘悉遣東便見主者内諸營兵名籍案累¶
重立差别之留者意定與儼同心其當去者亦不敢動¶
<pb:KR2a0012_WYG_023-19a>¶
儼一日盡遣上道因使所留千人分布羅落之東兵尋¶
至乃復脅喻并徙千人令相及共東凡所全致二萬餘¶
口(孫盛曰盛聞為國以禮民非信不立周成不棄桐葉之言晉文不違伐原之誓故能隆刑措之道建一匡)¶
(之功儼既詐留千人使效心力始雖權也宜以信終兵威既集而又逼徙信義喪矣何以臨民)關羽圍¶
征南將軍曹仁於樊儼以議郎參仁軍事南行遷平冦¶
將軍徐晃俱前既到羽圍仁遂堅餘救兵未到晃所督¶
不足解圍而諸將呵責晃促救儼謂諸將曰今賊圍素¶
固水潦猶盛我徒卒單少而仁隔絶不得同力此舉適¶
所以弊内外耳當今不若前軍偪圍遣諜通仁使知外¶
<pb:KR2a0012_WYG_023-19b>¶
救以勵將士計北軍不過十日尚足堅守然後表裏俱¶
發破賊必矣如有緩救之戮余為諸軍當之諸將皆喜¶
便作地道箭飛書與仁消息數通北軍亦至并勢大戰¶
羽軍既退舟船猶據沔水襄陽隔絶不通而孫權襲取¶
羽輜重羽聞之即走南還仁㑹諸將議咸曰今因羽危¶
懼必可追禽也儼曰權邀羽連兵之難欲掩制其後顧¶
羽還救恐我承其兩疲故順辭求效乗釁因變以觀利¶
<pb:KR2a0012_WYG_023-20a>¶
鈍耳今羽已孤迸更宜存之以為權害若深入追北權¶
則改虞於彼將生患於我矣王必以此為深慮仁乃解¶
嚴太祖聞羽走恐諸將追之果疾勅仁如儼所策文帝¶
即王位為侍中頃之拜駙馬都尉領河東太守典農中¶
郎將黃初三年賜爵關内侯孫權冦邊征東大將軍曹¶
休統五州軍禦之徴儼為軍師權衆退軍還封宜土亭¶
侯轉為度支中郎將遷尚書從征吳到廣陵復留為征¶
東軍師明帝即位進封都鄉侯邑六百戸監荆州諸軍¶
事假節㑹疾不行復為尚書出監豫州諸軍事轉大司¶
<pb:KR2a0012_WYG_023-20b>¶
馬軍師入為大司農齊王即位以儼監雍涼諸軍事假¶
節轉征蜀將軍又遷征西將軍都督雍涼正始四年老¶
疾求還徴為驃騎將軍(魏略曰舊故四征有官厨財籍遷轉之際無不因緣而儼义手)¶
(上車發到霸上忘持其常所服藥雍州聞之乃追送雜藥材數箱儼笑曰人言語殊不易我偶問所服藥耳何)¶
(用是為邪遂不取)遷司空薨諡曰穆侯子亭嗣初儼與同郡辛¶
毘陳羣杜襲並知名號曰辛陳杜趙云¶
裴潛字文行河東聞喜人也(魏略曰潛世為著姓父茂仕靈帝時歴縣令郡守尚)¶
<pb:KR2a0012_WYG_023-21a>¶
(書建安初以奉使率導關中諸將討李傕有功封列侯潛少不修細行由此為父所不禮)避亂荆州¶
劉表待以賓禮潛私謂所親王粲司馬芝曰劉牧非霸¶
王之才乃欲西伯自處其敗無日矣遂南適長沙太祖¶
定荆州以潛參丞相軍事出歴三縣令入為倉曹屬太¶
祖問潛曰卿前與劉備俱在荆州卿以備才略何如潛¶
曰使居中國能亂人而不能為治也若乗間守險足以¶
為一方主時代郡大亂以潛為代郡太守烏丸王及其¶
大人凡三人各自稱單于專制郡事前太守莫能治正¶
太祖欲授潛精兵以鎮討之潛辭曰代郡戸口殷衆士¶
<pb:KR2a0012_WYG_023-21b>¶
馬控&KR0076;動有萬數單于自知放橫日久内不自安今多¶
將兵往必懼而拒境少將則不見憚宜以計謀圖之不¶
可以兵威廹也遂單車之郡單于驚喜潛撫之以靜單¶
于以下脫㡌稽顙悉還前後所略婦女器械財物潛案¶
誅郡中大吏與單于為表裏者郝溫郭端等十餘人北¶
邊大震百姓歸心在代三年還為丞相理曹掾太祖襃¶
稱治代之功潛曰潛於百姓雖寛於諸胡為峻今計者¶
<pb:KR2a0012_WYG_023-22a>¶
必以潛為理過嚴而事加寛惠彼素驕恣過寛必弛既¶
弛又將攝之以法此訟爭所由生也以勢料之代必復¶
叛於是太祖深悔還潛之速後數十日三單于反問至¶
乃遣鄢陵侯彰為驍騎將軍征之潛出為沛國相遷兗¶
州刺史太祖次摩陂歎其軍陳齊整特加賞賜文帝踐¶
阼入為散騎常侍出為魏郡潁川典農中郎將奏通貢¶
舉比之郡國由是農官進仕路泰遷荆州刺史賜爵關¶
内侯明帝即位入為尚書出為河南尹轉太尉軍師大¶
司農封清陽亭侯邑二百戸入為尚書令奏正分職料¶
<pb:KR2a0012_WYG_023-22b>¶
簡名實出事使斷官府者百五十餘條喪父去官拜光¶
祿大夫正始五年薨追贈太常諡曰貞侯(魏略曰時遠近皆云當為)¶
(公㑹病亡始潛自感所生微賤無舅氏又為父所不禮即折節仕進雖多所更歴清省恪然每之官不將妻子)¶
(妻子貧乏織藜芘以自供又潛為兗州時嘗作一胡牀及其去也留以掛柱又以父在京師出入薄軬車羣弟)¶
(之田廬常歩行家人小大或并日而食其家教上下相奉事有似於石奮其履檢校度自魏興少能及者潛為)¶
(人材博有雅要容然但如此而已終無所推進故世歸其潔而不宗其餘)子秀嗣遺令儉葬¶
墓中惟置一坐瓦器數枚其餘一無所設秀咸熙中為¶
<pb:KR2a0012_WYG_023-23a>¶
尚書僕射(文章敘錄曰秀字季彦𢎞通博濟八歲能屬文遂知名大將軍曹爽辟喪父服終推財與)¶
(兄弟年二十五遷黄門侍郎爽誅以故吏免遷衛國相累遷散騎常侍尚書僕射令光祿大夫咸熙中晉文王)¶
(始建五等命秀典為制度封廣川侯晉室受禪進左光祿大夫改封鉅鹿公遷司空著易及樂論又畫地域圖)¶
(十八篇傳行于世盟㑹圖及典治官制皆未成年四十八秦始七年薨諡元公配食宗廟少子頠字逸民襲封)¶
(荀綽冀州記曰頠為人𢎞雅有遠識博學稽古履行高整自少知名歴位太子中庶子侍中尚書元康末為尚)¶
(書左僕射趙王倫以其望重畏而惡之知其不與賈氏同心猶被枉害臣松之案陸機惠帝起居注稱頠雅有)¶
(遠量當朝名士也又曰民之望也頠理具淵博贍於論難著崇有貴無二論以矯虚誕之弊文辭精富為世名)¶
(論子嵩字道文荀綽稱嵩有父祖風為中書郎早卒頠從父弟邈字景聲有雋才為太傅司馬越從事中郎假)¶
(節監中外營諸軍事潛少弟徽字文季冀州刺史有高才遠度善言𤣥妙事見荀粲傅嘏王弼管輅諸傳徽長)¶
<pb:KR2a0012_WYG_023-23b>¶
(子黎字伯宗一名演遊擊將軍次康字仲豫太子左衛率次楷字叔則侍中中書令光祿大夫開府次綽字季)¶
(舒黃門侍郎早卒追贈長水校尉康楷綽皆為名士而楷才望最重晉諸公贊曰康有𢎞量綽以明達為稱楷)¶
(少與瑯邪王戎俱為掾發名鍾㑹致之大將軍司馬文王曰裴楷清通王戎簡要文王即辟為掾進歴顯位謝)¶
(鯤為樂廣傳稱楷雋朗有識具當時獨歩黎子苞秦州刺史康子純黃門侍郎次盾徐州刺史次郃有器望晉)¶
(元帝為安東將軍郃為長史侍中王曠與司馬越書曰裴郃在此雖不治事然識量𢎞達此下人士大敬附之)¶
(次廓中壘將軍楷子瓚中書郎次憲豫州刺史綽子遐太傅主簿瓚遐並有盛名早卒晉諸公贊稱憲有清識)¶
(魏略列傳以徐福嚴幹李義張既游楚梁習趙儼裴潛韓宣黃朗十人共卷其既習儼潛四人自有傳徐福事)¶
<pb:KR2a0012_WYG_023-24a>¶
(在諸葛亮傳游楚事在張既傳餘幹等四人載之於後嚴幹字公仲李義字孝懿皆馮翊東縣人也馮翊東縣)¶
(舊無冠族故二人並單家其器性皆重厚當中平末同年二十餘幹好擊劒義好辨䕶喪事馮翊甲族桓田吉)¶
(郭及故侍中鄭文信等頗以其各有器實共紀識之㑹三輔亂人多流宕而幹義不去與諸知故相浮沈採樵)¶
(自活逮建安初關中始開詔分馮翊西數縣為左内史郡治高陵以東數縣為本郡治臨晉義於縣分當西屬)¶
(義謂幹曰西縣兒曹不可與爭坐席今當共作方牀耳遂相附結皆仕東郡為右職司隸辟幹不至歲終郡舉)¶
(幹孝廉義上計掾義留京師為平陵令遷冗從僕射遂歴顯職逮魏封十郡請義以為軍祭酒又為魏尚書左)¶
(僕射及文帝即位拜諫議大夫執金吾衛尉卒官義子豐字宣國見夏侯𤣥傳幹以孝廉拜蒲阪令病去官復)¶
(舉至孝為公車司馬令為州所請詔拜議郎還參州事㑹以建策捕高幹又追錄前討郭援功封武鄉侯遷𢎞)¶
(農太守及馬超反幹郡近超民人分散超破為濮陽太守遷益州刺史以道不通黃初中轉為五官中郎將明)¶
<pb:KR2a0012_WYG_023-24b>¶
(帝時遷永安太僕數歲卒始李義以直道推誠於人故于時陳羣等與之齊好雖無他材力而終仕進不頓躓)¶
(幹從破亂之後更折節學問特善春秋公羊司隸鍾繇不好公羊而好左氏謂左氏為大官而謂公羊為賣餅)¶
(家故數與幹共辨析長短繇為人機捷善持論而幹訥口臨時屈無以應繇謂幹曰公羊高竟為左丘明服矣)¶
(幹曰直故吏為明使君服耳公羊未肯也韓宣字景然渤海人也為人短小建安中丞相召置軍謀掾冗散在)¶
(鄴嘗於鄴出入宫於東掖門内與臨菑侯植相遇時天新雨地有泥潦宣欲避之閡潦不得去乃以扇自障住)¶
(於道邊植嫌宣既不去又不為禮乃駐車使其常從問宣何官宣云丞相軍謀掾也植又問曰應得唐突列侯)¶
(否宣曰春秋之義王人雖微列于諸侯之上未聞宰士而為下土諸侯禮也植又曰即如所言為人父吏見其)¶
<pb:KR2a0012_WYG_023-25a>¶
(子應有禮否宣又曰於禮臣子一例也而宣年又長植知其枝柱難窮乃釋去具為太子言以為辯黃初中為)¶
(尚書郎嘗以職事當受罰於殿前已縳束杖未行文帝輦過問此為誰左右對曰尚書郎渤海韓宣也帝追念)¶
(前臨菑侯所說乃寤曰是子建所道韓宣邪特原之遂解其縳時天大寒宣前以當受杖豫脫袴纒褌面縛及)¶
(其原褌腰不下乃趨而去帝目而送之笑曰此家有瞻諦之士也後出為清河東郡太守明帝時為尚書大鴻)¶
(臚數歲卒宣前後當官在能否之間然善以已恕人始南陽韓暨以宿徳在宣前為大鴻臚暨為人賢及宣在)¶
(後亦稱職故鴻臚中為之語曰大鴻臚小鴻臚前後治行曷相如案本志宣名都不見惟魏略有此傳而世語)¶
(列於名臣之流黃朗字文達沛郡人也為人𢎞通有性實父為本縣卒朗感其如此抗志游學由是為方國及)¶
(其郡士大夫所禮異特與東平右姓王惠陽為碩交惠陽親拜朗母於牀下朗始仕黃初中為長吏遷長安令)¶
(㑹喪母不赴復為魏令遷襄城典農中郎將涿郡太守以明帝時疾病卒始朗為君長自以父故常忌不呼鈴)¶
<pb:KR2a0012_WYG_023-25b>¶
(下伍伯而呼其姓字至於忿怒亦終不言朗既仕至二千石而惠陽亦歴長安令酒泉太守故時人謂惠陽外)¶
(似麤疏而内堅密能不顧朗之本末事朗母如已母為通度也魚豢曰世稱君子之徳其猶龍乎蓋以其善變)¶
(也昔長安市儈有劉仲始者一為市吏所辱乃感激蹋其尺折之遂行學問經明行修流名海内後以有道徴)¶
(不肯就衆人歸其高余以為前世偶有此耳而今徐嚴復參之若皆非似龍之志也其何能至於此哉李推至)¶
(道張工度主韓見識異黃能抜萃各著根於石上而垂隂乎千里亦未為易也游翁慷慨展布腹心全軀保郡)¶
(見延帝王又放陸生優游宴戲亦一賢也梁趙及裴雖張楊不足至於檢已老而益明亦難能也)¶
評曰和洽清和幹理常林素業純固楊俊人倫行義杜¶
<pb:KR2a0012_WYG_023-26a>¶
襲溫粹識統趙儼剛毅有度裴潛平恒貞幹皆一世之¶
美士也至林能不繫心於三司以大夫告老美矣哉¶
　魏志卷二十三¶
<pb:KR2a0012_WYG_023-26b>¶
<pb:KR2a0012_WYG_023-27a>¶
　魏志卷二十三考證¶
和洽洽獨以冀州土平兵彊○毛本兵彊作民彊¶
必有讒慝間其中者○毛本無必字¶
太祖定荆州○定監本訛作奪今改正¶
天下大器在位與人不可以一節儉也○冊府作不可¶
　以一節論也¶
所謂悅武無震古人之誡也○悅武冊府作玩武(臣照)¶
　按國語云武不可覿文不可匿覿武無震匿文不祥¶
　此必引此語自當作覿悅玩二字俱非¶
<pb:KR2a0012_WYG_023-27b>¶
明帝時為尚書注召李叔才鄉閭之間○叔宋本作淑¶
　又注莫不頼劭顧歎之榮○毛本作顧採¶
　又注劭宗人許栩沉没榮利致位司徒○何焯曰按¶
　後漢書言劭從祖敬敬子訓訓子相並為三公相以¶
　能諂事宦官故自致台司封侯數遣請劭劭惡其薄¶
　行終不候之栩疑相之誤也靈帝初為三公者亦有¶
　許栩史不詳其何所人建寧元年由大鴻臚為司空¶
<pb:KR2a0012_WYG_023-28a>¶
　二年免時許訓為司徒四年訓免橋𤣥代之是年栩¶
　代𤣥為司徒名輩在子將之前蓋先賢傳失之也¶
常林峕弟靜紹封注未是夫窮理盡性陶冶變化之實¶
　論也○是冊府作臻¶
　又注於叙人才不能寛○太平御覽作至於叙人才¶
　不能寛大¶
杜襲彊識博聞○元本彊上有粲字¶
嘗獨見至於夜半○元本嘗上多一襲字¶
時將軍許攸擁部曲不附太祖○此非南陽許攸也太¶
<pb:KR2a0012_WYG_023-28b>¶
　平御覽作許遊¶
增邑三百戸○毛本無戸字¶
趙儼太祖遣將軍劉柱將二千人當須到乃發遣○二¶
　千人下通鑑有往字¶
舊兵既少東兵未到○東兵監本誤䇿兵今改正¶
如有緩救之戮余為諸軍當之○諸軍通鑑作諸君¶
便作地道箭飛書與仁○箭字上太平御覽多射字¶
<pb:KR2a0012_WYG_023-29a>¶
孫權冦邊征東大將軍曹休統五州軍禦之○監本作¶
　曹仁(臣明楷)按曹休傳云帝征孫權以休為征東大¶
　將軍仁未嘗為征東也監本誤今改正¶
轉大司馬軍師入為大司農○大司馬監本訛作大司¶
　農今改正¶
裴潛諡曰貞侯注潛為人材博有雅要容○要字疑衍¶
咸熙中為尚書僕射注餘幹等四人載之於後○監本¶
　作徐韓等四人(臣明楷)按此即指下嚴幹李義韓宣¶
　黃朗等四人也且上文已云徐福事在諸葛亮傳不¶
<pb:KR2a0012_WYG_023-29b>¶
　應又云徐韓監本誤今改正¶
　又注馮翊甲族桓田吉郭○桓田監本誤桓甲今改¶
　正¶
　魏志卷二十三考證¶
